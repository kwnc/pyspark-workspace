Plik jest zabezpieczony znakiem wodnym





Copyright © by AGORA SA 2014

Copyright © by Radosław Leniarski

Copyright © by Paweł Wilkowicz



PROJEKT GRAFICZNY OKŁADKI: Urszula Pągowska – Kreacja Pro, dyrektor artystyczny – Andrzej Pągowski

KOREKTA: Emilia Niedzielak





ISBN 978-83-268-1617-8 (epub)

ISBN 978-83-268-1618-5 (mobi)

Wydanie elektroniczne 2014





Teksty były publikowane w Gazecie Wyborczej i jej dodatkach





Konwersja publikacji do wersji elektronicznej





Spis treści

Wstęp. Brazylia w słońcu i w cieniu



Czy brazylijczycy kochają futbol na zabój?



Kanarkowy, trudny kolor



Itaquerao, czyli stadion wszystkich szefów



Garrincha, radość ludu. i wyrzut sumienia



Manaus: czy dżungla zje stadion?



Wszystkie żywioły Maracany



Miejski klub sportowy Copacabana



Brzytwa Didiego, czyli całe życie z Pelem



Santos, przystań dobrego futbolu



Trudna wiara w Neymara



Awanturnik Diego Costa



Jak Ronaldo został grubą rybą



Urodzeni w 1994



Wielka gęba małego Romario



Fawela taxi: motocyklem przez ucho igielne



Rok 1982, czyli być mistrzem to szczegół



Pentacampeoes, czyli Rodzina Scolariego



Brasileirao, czyli jak przeżyć w dżungli futbolu



Skuter z czajnikiem, czyli giętkie słowa futbolu



Ipanema, tu się podbija



Posłowie, czyli alfabet





WSTĘP

BRAZYLIA W SŁOŃCU I W CIENIU





Mecz zaczął się długo przed meczem, gdy zaczęły dymić grille w bocznych uliczkach. Mecz skończył się długo po meczu, gdy opustoszały ostatnie stoliki w centrum. Pół miasta należało do koszulek w biało-czarne pasy: najpierw procesja na wzgórze, na którym położony jest stadion, z przystankami w barach i pokazem fajerwerków. Potem uroczysty powrót ze wzgórza, znów do barów i rusztów rozstawionych na dole. Przez kilka godzin był tylko futbol gdzie okiem sięgnąć. Nie w rozbawionym Rio – tylko w niby bardziej statecznym Belo Horizonte. Nie w weekend – w czwartkowy wieczór. Atletico Mineiro grało akurat mecz grupowy w Copa Libertadores. Rozgrywki bardzo ważne, Atletico broniło w nich tytułu, ale awans miało zapewniony już wcześniej, rywal – Zamora z Wenezueli – wielkiego wrażenia nie robił. A mecz był jak o śmierć i życie. Niby się właśnie tego po Brazylii spodziewaliśmy. A jednak to robi wrażenie. Tak można właściwie powiedzieć o wszystkim, co nas tu spotykało: niby było zgodnie z oczekiwaniami, ale bardziej. Nie możesz oderwać oczu: od przyrody i od gigantycznej architektury, od bogactwa i od biedy. I od sportu, który nas tu sprowadził. Za chwilę Brazylia będzie gospodarzem mundialu, za dwa lata igrzysk w Rio de Janeiro. A my przyjechaliśmy się przekonać, jak sportowa Brazylia wygląda jeszcze bez makijażu. Szukać różnych śladów futbolu. Żeby go pokazać, jak w tytule najważniejszej południowoamerykańskiej książki o piłce – i w słońcu i w cieniu. Pruliśmy więc przez Brazylię po drogach i autostradach, samochodem, który z trudem dobija do setki, ale tu i tak rzadko jest okazja, by się rozpędzić bardziej. Pruliśmy od czasu do czasu samolotami, bo trudno inaczej, gdy do najbliższych sobie mundialowych miast jest po kilkaset kilometrów, a do najdalszych kilka tysięcy. Po torach nie pruliśmy, bo tu się po torach wozi surowce, nie ludzi. Staliśmy w korkach Sao Paulo, gubiliśmy się w Rio, zachwycaliśmy widokami na otwartych przestrzeniach między miastami. Spaliśmy w hotelach świetnych i zwyczajnych, jak nie było innego wyjścia to i w hotelu na godziny, albo w samochodzie, przy autostradzie w środku Minas Gerais. I czuliśmy się bezpiecznie.

Poniosło nas i do południowej części kraju, bogatej, którą Brazylijczycy nazywają Szwajcarią, i do północnej, biednej, którą nazywają Indiami. Wzdłuż wybrzeża, ale i do Manaus po drugiej stronie Amazonki, gdzie w ogóle nie ma na co dzień wielkiego futbolu, lecz akurat podczas mundialu będzie wspaniały, z meczem Anglia-Włochy na czele. Poniosło w te miejsca, których nazwy kibic wymawia jak święte: Maracana, Botafogo, Santos, Flamengo, Corinthians... Tam gdzie Romario strzelał swoją tysięczną bramkę, tam gdzie zaczynał karierę Ronaldo, tam gdzie ciągle próbuje czarować Ronaldinho, gdzie się skończyła melodramatyczna historia Garrinchy, ale i tam, gdzie się od pół wieku strzyże Pele. I pod Mineirao w Belo Horizonte, jednym z ledwie dwóch stadionów tego mundialu otwartych na czas, i na rozgrzebany Itaquerao w Sao Paulo, gdzie robotnicy pracują już bez przerwy od rana do nocy. Na Ipanemę i do faweli. Do supernowoczesnych, tonących w roślinności centrów treningowych, ale i do zapuszczonych klubików z pofałdowanym boiskiem. Chcemy pokazać kraj zatłoczonych dróg i lotnisk, ale też kraj benzyny za pół darmo i bezpłatnego bezprzewodowego internetu na parkingach przydrożnych zajazdów. Kraj prywatnych odrzutowców i bezdomnych śpiących na kartonach, również pod fasadami stadionów. I to, jak ten kraj oddycha futbolem. Nie wiedzieliśmy, czy Brazylia ze wszystkim zdąży. Nie wiedzieliśmy, czy będą miały miejsce podczas mundialu uliczne protesty, bo i sami Brazylijczycy nie wiedzieli. Ale wiemy, jaką ten mundial będzie radością dla tych, którzy tu przyjadą. Jeśli codzienny futbol wciąga cię tutaj bez reszty, to co dopiero zrobi mundialowy futbol odświętny?





CZY BRAZYLIJCZYCY KOCHAJĄ FUTBOL NA ZABÓJ?



To tak, jakbyś pytał o coś ważnego w najbardziej odległych od siebie kątach Europy – każdy ma swoją prawdę, z którą nie sposób się nie zgodzić. A przecież Brazylia jest większa niż Europa.



Na to ważne przed historycznym turniejem pytanie chce odpowiedzieć Alex Sugai, menedżer i projektant. Na miejsce spotkania wybrał jedną z najbogatszych dzielnic Sao Paulo. I churrascarię – bo jak mówi, nie ma Brazylii bez churrascarii. Rozglądamy się po sali pełnej ekspatów i bogaczy. Tu łatwo można uwierzyć, że milionerzy Sao Paulo skolekcjonowali największą na świecie flotę prywatnych odrzutowców i śmigłowców, że kupują najwięcej jachtów, choć jest całkiem daleko od oceanu, że jest tu największy dealer Ferrari na świecie, drugi na świecie dealer Porsche oraz Lamborghini. Zobaczymy też churrascarie skrojone na inną miarę, gdzie padają inne odpowiedzi. Te dla klasy średniej, która w ciągu ostatniej dekady napęczniała w Brazylii niemal dwukrotnie. Ale też grill pod gołym niebem, rozstawiony przez kibiców Corinthians, którzy w sobotnie popołudnie przyszli na budowę Itaquerao, by zobaczyć, jak rośnie stadion dla ich klubu. I protestować przeciw – jak uważają – medialnemu spiskowi, który z Corinthians robi winnego opóźniającej się budowy. Wykrzyczeli, co im leżało na sercu, a piknik przy okazji nie zaszkodził.

Miłość do piłki

Rok temu przy okazji Pucharu Konfederacji świat odkrył Brazylię, w której futbol wcale nie musi być opium dla mas, w której duży piłkarski turniej to nie jest czas, by siedzieć cicho, ale przeciwnie, wykrzyczeć złość podczas protestów na ulicach. Zeszłoroczne masowe protesty zaczęły się od podwyżek cen biletów komunikacji miejskiej. Policja zareagowała bardzo brutalnie i tak otworzyła puszkę Pandory. Każdy miał coś, przeciw czemu chciał zaprotestować. W przeddzień Pucharu Konfederacji starcia się zaostrzyły i protest jakby siłą rzeczy związał się z futbolem. Z wściekłością, że władze dają igrzyska, a zapominają o chlebie. Czy to znaczy, że Brazylijczycy już nie kochają futbolu tak jak kiedyś? Jeśli chodzi o sferę emocji, nie ma żadnych wątpliwości. Tu przy rozmowach o futbolu sprzedawca w sklepie potrafi się nagle zerwać do biegu z wyimaginowaną piłką, a kelner w barze ruszyć do dryblingu z krzesłem, jak Garrincha. W sklepie czekoladowe jaja wielkanocne, wielkie jak strusie, mają logo klubów z Sao Paulo. W portowym Santosie, tuż przy klubie Pelego, Carlosa Alberto, Robinho, Neymara – 70 km od Sao Paulo – widzieliśmy ludzi z logo klubu wytatuowanym nawet na czole. Na pełną wysokość czoła. W Sao Paulo Ricardo Gentil, były środkowy obrońca juniorskiej reprezentacji Brazylii, który uczył się futbolu w FC Sao Paulo razem z Kaką, dziś menedżer w filii dużej duńskiej firmy, wyliczał nam trzy największe traumy w historii Brazylii.

– Samobójstwo prezydenta Getulio Vargasa, odnowiciela kraju z lat 30., potem Maracanaco, czyli klęska z Urugwajem w decydującym meczu mundialu 1950, i śmierć Ayrtona Senny – opowiada Ricardo. Gdy wymieniał chwile największej radości w dziejach Brazylii, z dwiema nie miał problemu. – Na pewno mistrzostwo świata 1970, bo najpiękniejsze. I mistrzostwo świata 1994, bo najbardziej wyczekane, po prawie ćwierć wieku przerwy. A trzecia... Nie jestem wielbicielem Inacio Luli, ale gdy wygrał wybory prezydenckie w 2002, wszyscy poczuli, że zaczyna się coś nowego. Z deklaracjami miłości do futbolu nie ma w Brazylii problemu. Ale jeśli chodzi o miłość jako poświęcenie i codzienną dbałość o obiekt uczuć, znacznie z tym gorzej. Mistrzostwa stanowe, które trwają od stycznia do kwietnia, ogląda na stadionach zwykle garstka widzów. Wolą zostać w domu, telewizja transmituje wszystko, nawet rozgrywki nastolatków, oglądaliśmy nawet mecze Pucharu Brazylii do lat 17.

– Nie chodzi tylko o wygodę. Ludzie się odwracają, bo widzą stagnację, widzą tych samych ludzi w klubach od kilkunastu lat – mówi Ricardo. Ale z czterech miejsc, które jego rodzina ma wykupione na stadionie Sao Paulo FC, w bogatej dzielnicy Morumbi, Ricardo nie rezygnuje. Chodzi z przyzwyczajenia, Sao Paulo FC z serca nie wyrzuci, ale gdy chce obejrzeć dobry futbol, włącza Ligę Mistrzów. Wtedy nie narzeka. Bo gdy ogląda rozgrywki stanowe, wpada w furię, że brazylijski futbol może wyglądać tak kiepsko. Największe gwiazdy grają, byle odbębnić mecz, bo każdy czeka już na Brasileirao, ligę krajową, ruszającą po rozgrywkach stanowych. Albo oszczędza siły na mecze Copa Libertadores, południowoamerykańskiej Ligi Mistrzów.

Brazylia na rozdrożu

– Mundial? To nie dla mnie. Codziennie w drodze do pracy i z pracy przechodzę obok Maracany. I nic. Futbol na mnie nie działa – mówi Marcio Luis Barszez. Gdyby nie pomyłka urzędnika, Marcio nazywałby się Barszcz: tak jak jego dziadkowie, Polacy, którzy wyjechali do Ameryki Południowej po pierwszej wojnie światowej. Rodzice Marcio urodzili się już w Argentynie, a on – w Brazylii. Kursował całe życie między Argentyną i Brazylią, tu handlował złotem, tam ubraniami, służył w brazylijskiej armii, teraz pracuje w jednym z hoteli w Rio. Jako młody chłopak w Argentynie kibicował San Lorenzo, potem stracił wiarę w futbol. – Nie interesuje mnie już piłka, nie rozumiem, dlaczego ludzie giną na ulicach Brazylii dlatego, że założyli koszulkę niewłaściwego klubu, dlaczego robimy mundial za wielkie pieniądze, a szpitale są w fatalnym stanie – mówi. – Futbol w Brazylii jest na rozdrożu, polityka i gospodarka są na rozdrożu – opowiada Ricardo Gentil. – To nie przypadek: znalazły się w tym punkcie razem, bo są ze sobą u nas zrośnięte do tego stopnia, że nie da się ich rozdzielić. Moi znajomi, ludzie kochający futbol, mówią: chciałbym, żebyśmy przegrali mundial, bo może wtedy Dilma [Rousseff, obecna prezydent – red.] przegra wybory. Ale Ricardo ma już bilety na siedem meczów mistrzostw. I jego znajomi pewnie też. Brazylijczycy wykupili blisko połowę całej puli biletów na mundial. Wejściówki sprzedają się najlepiej w historii mistrzostw świata.

Radość tak, infrastruktura nie

Nie ma jednej prawdy o tym mundialu. Nie może być, bo i nie ma jednej Brazylii. – Mówimy o kraju, w którym zmieściła by się Europa – mówi Marcio Barszez. Brazylia to zagadka wielkości kontynentu. Kraj większy niż Stany Zjednoczone bez Alaski, kraj ciągłego konfliktu między władzami stanowymi a federalnymi, co ma ogromny wpływ na przygotowania. Kraj wielkich nierówności, w którym 1 procent obywateli ma 45 procent ziemi, a 16 mln ludzi zarabia dolara dziennie. – W którym południe jest zindustrializowane, europejskie, są miejsca, w których spotykasz samych blondynów o niebieskich oczach i w niektórych domach ciągle jeszcze mówi się po niemiecku. A północ wygląda jak za kolonialnych czasów, gdzie rządzi posiadacz ziemski, a afrykańskie korzenie Brazylijczyków są widoczne na każdym kroku – mówi Alex Sugai. Jak skoordynować przedmundialowy wyścig z czasem na takim ogromnym torze przeszkód? W kraju, w którym aż dwie trzecie ludzi mieszka blisko wybrzeża, ale przecież nie można było zostawić reszty kraju zupełnie bez mundialu. Stąd stadiony w Manaus i Cuiabie, gdzie nie ma wielkiego futbolu klubowego. Na pewno nigdy się nie spłacą, ale było jakieś inne wyjście? Brazylia zdobywała prawo organizacji mundialu, gdy trwał boom, a zorganizuje go, gdy gospodarka hamuje. Wtedy, w 2007 roku, gdy dostała mundial od FIFA, wydawało się Brazylijczykom, że przyszłość może być tylko jasna. Magia Luli wciąż czyniła cuda, tryskały nowe złoża ropy, nowa klasa średnia kupowała, podróżowała i wierzyła. Dziś ludzie wątpią. Chiny już znalazły sobie tańszych dostawców surowców niż Brazylia, susza uderza w rolnictwo i energetykę, inflacja rośnie. Z drugiej strony wydatki na mundial to tylko jeden procent PKB. Miejscowy gigant Petrobras na dwa ostatnie projekty rafineryjne wydał trzy razy więcej niż cały kraj na mundial. Więc każdy będzie miał swoją prawdę o mundialu. I ten, kto mówi, że można było wydać te pieniądze lepiej, i ten, kto mówi, że ta kwota to drobiazg w porównaniu z tym, co Brazylia wydaje na cele społeczne. Większość Brazylijczyków nie jest nastawiona przeciw mistrzostwom. Są przeciw szantażowaniu ich mundialem i futbolem. Jak się turniej zacznie, pewnie rzucą się w niego bez pamięci. – Te mistrzostwa to będzie piękna sprawa dla ludzi, choć wiem, że drogi się od tego nie poprawią, a taksówkarze nie przestaną nas kantować. Hasło tego mundialu to: radość tak, infrastruktura nie. Miało być inaczej. Ale co zrobić? – pyta nas Jose Alexandre Barata, trener pracujący z młodymi piłkarzami Santosu. Alex Sugai, choć pochodzi z innego świata niż Barata, powtarza właściwie to samo. – To ludzie będą sukcesem tych mistrzostw. Nie wiem, jak to jest, ale Brazylijczyk ma jakiś kredyt od świata – mówi. – Wszędzie nas miło przyjmują. I wszędzie chcą z nami od razu rozmawiać o futbolu. Dlaczego miałoby być inaczej, gdy my ich przyjmiemy u siebie.





KANARKOWY, TRUDNY KOLOR



Brazylijska kadra jest jak dziecko toksycznych rodziców: nigdy nie dość dobra jak na wymagania kibiców. Dziecko właśnie kończy sto lat, zdobyło więcej niż ktokolwiek inny, zarabia na siebie, stara się być sympatyczne. Ale jeśli zawiedzie na mundialu, nie będzie litości



Budynek wygląda jak wielki schron, stoi w parku tuż przy brzegu oceanu. Po jednej jego stronie bogata Brazylia właśnie stoi w kolejce po bilety na koncerty i przedstawienia. Drugą stronę zajęła biedna Brazylia: bezdomny kończy kąpiel, polewając się wodą zaczerpniętą z miejskiego stawu. Na początku maja ten schron nad oceanem stał się najważniejszym miejscem w kraju. Nazywa się Vivo Rio, to tutejsza Sala Kongresowa. Trudno ją nazwać piękną, ale ma swoje zalety. Po pierwsze, podczas ceremonii ogłoszenia kadry na mundial pomieściła aż pięć tysięcy gości. Tylko dziennikarzy – z całego świata – przyjechało ośmiuset. Po drugie, sponsor hali, telekom Vivo, jest też sponsorem kadry i jej trenera Luiza Felipe Scolariego. A jeśli chodzi o marketing, brazylijska federacja od lat nie pozostawia niczego przypadkowi. Potrafi podczas zagranicznych zgrupowań zbudować na miejscu małą Brazylię, obwieszoną logami sponsorów. Reprezentacja, czy wygrywa czy przegrywa, ma być maszynką do zarabiania pieniędzy.

Kadra ginie w tłumie

Ogłoszenie drużyny na mundial to oficjalny początek mundialowej gorączki. Kiedy byliśmy w Brazylii w kwietniu, jeszcze trudno było ją wyczuć. Dopiero się kończyły klubowe mistrzostwa stanowe, zaczynały krajowe, codzienność jeszcze wygrywała, mundial widać było tylko w reklamach i w gazetach starających się codziennie mieć coś o mistrzostwach. Ale koszulki kadry trudno było wypatrzyć na ulicach, w morzu klubowych. Przed finałem Vasco – Flamengo na Maracanie show ukradł na chwilę fan klub Neymara, tańczący na chodniku przed stadionem w koszulkach kadry. Potem przepadł w tłumie. Jeśli gdzieś już pachniało wtedy mundialem, to na pewno w Granja Comary, pięknym ośrodku kadry w Teresopolis, niedaleko Rio. Tutaj będzie podczas mundialu baza reprezentacji Scolariego. Na willach w pobliżu ośrodka wiszą ogłoszenia: wynajmę na czas mistrzostw. Tu będą stacjonować bataliony wozów transmisyjnych, brazylijscy reporterzy będą krzyczeć do mikrofonów nawet przy ogłaszaniu, że wszyscy zdrowi, a kibice – czekać na wjazd i wyjazd autobusu z piłkarzami z ośrodka. Mają kadrze wiele do zarzucenia, ale to jednak miłość, nawet jeśli trudna.

Kto zapłaci za koniec świata

O futbolowej Brazylii piszemy często tak, jakby ją zaludniały miliony naiwniaków, dopingujących na komendę i omdlewających, gdy tylko ktoś w kanarkowej koszulce podkręci piłkę. A to jest publiczność bardzo wybredna, podzielona i bywa, że okrutna dla piłkarzy. Zwłaszcza w największych metropoliach piłkarskich, bo im dalej od Rio, Sao Paulo, Belo Horizonte, tym kibice lojalniejsi. Ale na Maracanie zdarzają się gwizdy na kadrowiczów z Sao Paulo, w Sao Paulo na tych z Rio, a w Belo Horizonte podczas jednego z meczów bezlitośnie szydzono z Neymara, największej medialnej gwiazdy brazylijskiego futbolu. O szyderstwach mógłby też coś powiedzieć Hulk, którego wielu kibiców uważa za prymitywnego futbolowo osiłka, zajmującego miejsce w zespole piłkarzowi z iskrą Bożą. Mogliby też coś powiedzieć kolejni trenerzy kadry, bo to oni najczęściej są kozłami ofiarnymi. Jeśli Brazylia wygrywa, to kibice uznają, że po prostu zrobiła swoje. Jeśli przegrywa – jest koniec świata i ktoś za to musi zapłacić.

Jak powiedział kiedyś Muricy Ramalho, jeden z najlepszych brazylijskich trenerów ligowych, „gdyby Brazylia wymagała tyle od polityków, ile wymaga od piłkarskich trenerów, byłaby dużo lepszym miejscem do życia”. Luiz Felipe Scolari, choć zdobył z Brazylią mistrzostwo świata w 2002 roku, podczas obecnej drugiej kadencji nieraz już słyszał, że jest osłem i ślepcem. Teraz krytykować go trudniej, bo kadra wygrała Puchar Konfederacji i 13 z 14 ostatnich meczów. Ale tak na prawdę liczy się tylko mundial. Puchary Konfederacji Brazylia wygrywała i w 2005, i w 2009, a potem na turniejach był wstyd. W 2006 reprezentacja udusiła się w samozadowoleniu, myślała, że jak się zebrał taki gwiazdozbiór – Ronaldo, Ronaldinho, Kaka, Adriano – to mundial wygra się sam. A w 2010 pod wodzą Carlosa Dungi drużyna poszła w inną skrajność. Trener zarządził koniec pięknej gry, przekonywał, że pora pogodzić się z własnymi ograniczeniami, poszedł na wojnę ze swoimi krytykami, ustawiał piłkarzy defensywnie. Brazylia odpadła w ćwierćfinale, a Dungę zwolnili przez telefon.

Brazylijski Forrest Gump

Luiz Felipe Scolari rozgrywa to wszystko dużo mądrzej niż Dunga. Też jest trenerem, który woli wyniki od stylu, ale nie mówi tego głośno. Od tego ma Carlosa Alberto Parreirę, który jest w sztabie i jego doradcą, i odgromnikiem. Parreira, poliglota i intelektualista, specjalista od przygotowania fizycznego, który nigdy zawodowo nie kopnął piłki, jest z kadrą Brazylii związany z przerwami już od 44 lat, a prowadził też pięć innych reprezentacji. W 1970 został włączony do sztabu jako jeden z najzdolniejszych uczniów wojskowej akademii wychowania fizycznego (Brazylią rządziła wtedy wojskowa junta i zadbała, by kadrze nie zabrakło niczego w przygotowaniach, nawet specjalistów z NASA), by pomagać Mario Zagallo w przygotowaniu fizycznym piłkarzy. Potem zdobywał jeszcze z Brazylią mistrzostwo świata w 1994, też razem z Mario Zagallo, ale już jako ten, który miał w tym tandemie więcej do powiedzenia. Ostatni raz prowadzili razem kadrę w 2006 roku. O Zagallo mówią w Brazylii, że jest jak Forrest Gump tamtejszego futbolu, zawsze w tle najważniejszych wydarzeń. Był nawet naocznym świadkiem Maracanaco, słynnej porażki z Urugwajem w decydującym meczu mundialu 1950 – jako żołnierz pilnował porządku na stadionie. W 1958 został mistrzem świata jako piłkarz, w 1962 ponownie, i to jako jeden z bohaterów drużyny, a w 1970 wygrał mundial jako trener. W sztabie na mundial 2014 go zabrakło. Ma już 83 lata, po niedawnej śmierci żony rzadko udziela się publicznie. A bardzo by pasował do tej ekipy Scolariergo, w której obecny trener zebrał wszystkich, którzy mu się kojarzyli z sukcesem. Parreirę, ale też swojego zaufanego adiutanta Flavio Murtosę, z którym zdobyli mistrzostwo świata w 2002 i z którym razem mogliby grać w westernach bez charakteryzacji. Scolari wezwał też na pomoc wiele innych osób ze sztabu z 2002. Wśród nich specjalistę od przygotowania fizycznego, Paulo Paixao. I psycholog Reginę Brandao, która w 2002 pomogła mu stworzyć w kadrze świetną atmosferę. Scolari to trochę dyplomata, a trochę swojak, który wie, w jaką strunę uderzać, by osiągnąć cel. Piłkarze go uwielbiają. Ostatnio zapytany, czy pozwoli im podczas mundialu uprawiać seks, odpowiedział: – Tak, ale nie akrobatyczny.

Diego, co nie chciał Brazylii

Scolari otoczył się naukowcami, ale sam lubi pozować na naturszczyka, któremu Parreira podsuwa dobre książki o przywództwie i zarządzaniu, a on je posłusznie czyta. Do kibiców Scolari przemawia jak trybun ludowy: Brazylia was potrzebuje, bądźcie z nami. Gdy Neymar ma problemy w Europie, Scolari już ogłasza, że to hiszpański spisek. Gdy Diego Costa z Atletico Madryt zrezygnował z gry w kadrze Brazylii i wybrał Hiszpanię, Scolari wezwał, by mu dać odczuć, że zdradził marzenia milionów. Ale też historia Costy świetnie pokazuje, gdzie dziś Brazylia jest jako futbolowy naród. 2007 rok, gdy zdobywała prawo organizacji mundialu, to ostatni moment, gdy była symbolem tego, co w piłce najpiękniejsze. Wprawdzie Ronaldinho już zaczynał przepijać karierę, ale wybuchł talent Kaki i Brazylia nadal miała najlepszego piłkarza na świecie. Kadra leczyła rany po przegranym mundialu, ale mit joga bonito jeszcze się trzymał. A potem nadeszli Hiszpanie, nadszedł Leo Messi oraz Cristiano Ronaldo.

Być najlepszym Brazylijczykiem – które to dziś miejsce daje w świecie futbolu? Brazylia, kraj napastników, może pierwszy raz od niepamiętnych czasów mieć w mundialowym ataku piłkarza z krajowej ligi, Freda, a nie gwiazdę z Europy. I jeszcze ta historia z Diego Costą. W roku mundialu w Brazylii Brazylijczyk woli grać dla Hiszpanii? To zabolało. Boli też że Neymar w Europie na razie bardziej niż golami zasłynął udawaniem fauli, a Paulinho, który zachwycał w Brazylii, szybko stracił impet po transferze do Tottenhamu. Takie nastroje panują przed mundialem wokół drużyny, która kończy w tym roku sto lat i była pięć razy mistrzem świata. W 1958 trochę z zaskoczenia, w 1962 już bez żadnych wątpliwości, a w 1970 najpiękniej: po fantastycznej grze, w pierwszym mundialu który Brazylia oglądała w kolorowej TV. Nic już temu potem nie dorównało, przynajmniej we wspomnieniach starszych kibiców. Bo młodzi triumf z 1994, po blisko ćwierć wieku czekania, cenią sobie bardzo wysoko, może nawet tak jak pokolenia ich ojców i dziadków rok 1970. Brazylia nie grała tam pięknie, ale czy to takie ważne przy emocjach finału z Włochami? Ostatnie mistrzostwo, z 2002 pod wodzą Scolariego, budzi z tych pięciu najmniej emocji. Po prostu, mówią Brazylijczycy, drużyna przeprosiła w ten sposób za przegrany w niewyjaśnionych do dziś okolicznościach (tajemnicza zapaść Ronaldo w dniu finału) mundial we Francji w 1998. I tyle. Wzniosłości w tym nie było żadnej, były tylko momenty, zwłaszcza gdy piłkę mieli Rivaldo i Ronaldo. Brazylijscy kibice oczekują od swoich piłkarzy czegoś więcej. Kiedy kadra wygrywa, jest ich, kibiców. Kiedy przegrywa, jest reprezentacją CBF, czyli tamtejszego PZPN. Tak jak my mamy swoich leśnych dziadków, tak Brazylijczycy – cartolas, czyli cylindry. Tak nazywają działaczy, którzy udają, że są społeczni, a dorabiają się na piłce fortun. Działaczy, którzy, zdaniem kibiców, ukradli im futbol. Najbardziej ceniony brazylijski dziennikarz sportowy Juca Kfouri napisał kiedyś, że los zesłał na Brazylię najlepszych na świecie piłkarzy i najgorszych na świecie działaczy.

Marin sam w piekle

Brazylijski futbol jest trochę jak brazylijskie rolnictwo: klimat w wielu miejscach pozwala zbierać plony dwa razy do roku bez szczególnych wysiłków. Ale ten sam klimat tworzy idealne warunki dla pasożytów, insektów, chwastów. Brazylijski futbol doją i swoi i obcy, bo prawami telewizyjnymi do meczów kadry handluje firma z Arabii Saudyjskiej, a proces w Brazylii o nadużycia przy organizowaniu meczów reprezentacji ma Sandro Rosell, były prezes Barcelony. Kiedyś patronem cylindrów był Joao Havelange, szef FIFA, potem jego zięć Ricardo Teixeira, wieloletni szef CBF. Teixeira musiał oddać władzę, gdy już korupcyjne szambo wybiło, ale zastąpił go niewiele lepszy Jose Maria Marin, którego kiedyś przyłapano, jak kradnie jeden z medali, które miał wręczać na młodzieżowym turnieju. Marin to były polityk z dość nieciekawą kartą z czasów dyktatury. A w zarządzaniu CBF, jedyną na świecie piłkarską krajową federacją, która jest tak naprawdę konfederacją, polityka jest często ważniejsza od futbolu, bo trzeba lawirować między koalicjami stanowych związków piłkarskich. Marin, gdy Diego Costa odmówił gry dla Brazylii, chciał składać wniosek o odebranie mu obywatelstwa. A mundialową misję Brazylii opisał tak: – Teraz jesteśmy w czyśćcu. Przed nami już tylko albo niebo, albo piekło. Jeśli chodzi o Marina i futbolowe piekło, to pewnie większość kibiców Brazylii odpowiedziałaby szefowi CBF bez wahania: miłej podróży. Ale przecież nie za cenę przegrania mundialu. Będą więc tak samo mocno za kadrą, jak będą przeciw CBF. Kanarkowy bywa bardzo trudnym kolorem.





ITAQUERAO, CZYLI STADION WSZYSTKICH SZEFÓW



Itaquerao, czerwona latarnia przygotowań, leży w labiryncie dróg i estakad. A gdyby wyliczyć wszystkie zakulisowe układy, które sprawiły że mecz otwarcia będzie właśnie tutaj, wyszłoby jeszcze większe zapętlenie.



Wszystkie syreny alarmowe już wyją, żaden termin nie został dotrzymany, plac budowy ciągnie się na kilkaset metrów w każdą stronę. Trzeba jeszcze skończyć drogi dojazdowe, dojście do stacji metra, parkingi. No i oczywiście sam stadion, powstający na wzgórzu, na zaniedbanych wschodnich obrzeżach miasta. Kiedy byliśmy w Brazylii, do meczu otwarcia mundialu, Brazylia-Chorwacja, były jeszcze dwa miesiące. Żadna z trybun Itaquerao nie była jeszcze w pełni gotowa. Na placu budowy zginęły już trzy osoby, runął element dachu. Inspekcje stamtąd nie wychodziły: jak nie inspekcja FIFA, to inspekcja pracy. Od czasu problemów ze Stadionem Olimpijskim w Rzymie przed mundialem 1990 i z Olimpijskim w Atenach przed igrzyskami 2004 nie było tylu obaw o arenę otwarcia. Sepp Blatter twierdzi, że tak opóźnionych przygotowań nie widział, od kiedy jest w FIFA. A jest od 40 lat. Żeby zdążyć na mecz otwarcia 12 czerwca, robotnicy pracowali w ostatnich miesiącach na kilka zmian i przełożono na czas po mundialu instalowanie niektórych elementów dachu. Tych, które miały głównie dekorować. Budowniczy skupili się na tym, co niezbędne. A stadion to nie wszystko, trzeba jeszcze zbudować zaplecze telewizyjne, telekomunikacyjne, rozstawić stanowiska sponsorów itd. Zwyczajowo FIFA potrzebuje na to 90 dni, a tutaj dwa miesiące przed mundialem dopiero stygł asfalt gigantycznego parkingu. Wokół niego były jeszcze hektary czerwonej mączki, sterty rur i prętów. Robotnik pilnujący głównej bramy nie tracił jednak zapału. Krzyczał do nas: – Do boju Corinthians! Bo dla niego, i dla tych którzy schodzili się tutaj w weekendy oglądać, jak powstaje stadion, to nie jest Itaquerao, tylko Arena Corinthians. Nowy dom dla najpopularniejszego klubu w okolicy. Corinthians są inwestorem stadionu. To oni zbierają teraz gromy za opóźnienia. Dlatego kibice na ogrodzeniu placu budowy rozwiesili czarne transparenty i wypisali: wielkie media to kłamstwa, oszustwa i wątpliwa reputacja. Niech żyje otwarcie mundialu na Arena Corinthians!

Jest nas 35 milionów

– To co, jednak nie będzie u was mundialu? – próbujemy się droczyć z dziewczyną ze sklepu z telefonami przy Praca da Republica, w centrum Sao Paulo. Na stoliku leży długopis z maskotką Corinthians, jak zachęta do rozmowy o piłce, o ile ktoś w Brazylii takiej zachęty potrzebuje. Dziewczyna przyjmuje wyzwanie. – Na mundial może stadionu nie będzie. Będzie później, dla Corinthians, dla nas, a to najważniejsze – mówi. Dla nas, czyli dla 35 milionów tych, którzy deklarują się jako kibice klubu. Tylko Flamengo z Rio de Janeiro może zebrać więcej szabel. Ale to Corinthians mają Najważniejszego Kibica w Kraju. Byłego prezydenta Lulę, który nadal rozdaje karty w brazylijskiej polityce. To jemu się zamarzyło, by stadion dla Corinthians budować tutaj, w nieciekawej okolicy. I dzięki temu dzielnicę Itaquerao wyciągać z biedy, tak jak podczas przygotowań do ostatnich letnich igrzysk wyciągnięto z biedy londyńskie Stratford. – Ten stadion i tak by powstał, niezależnie od mistrzostw. Ale skoro mundial się napatoczył, stał się dodatkową motywacją – mówi Mauricio Savarese, były dziennikarz Reutersa, dziś brazylijski korespondent magazynu „Four Four Two”. Mundial się napatoczył? – W Brazylii, jak w Anglii, najważniejsze jest to, co klubowe, reprezentacja to tylko dodatek. Tam gdzie są silne kluby, szał na reprezentację wybucha tylko podczas mundiali – mówi Savarese.

Futbol, orkiestra i koszulka Pelego

Corinthians mają swoją siedzibę w Parku Świętego Jerzego, kilkanaście kilometrów stąd. To jak na gigantyczne Sao Paulo całkiem niedaleko, a i klub i siedziba zasługują na osobną opowieść. Jednak swoje mecze Corinthians rozgrywają w centrum. Na miejskim Pacaembu, stadionie jak ze starego plakatu, arenie mundialu 1950, wrośniętej w miasto, w zieleń. Przychodziliśmy tam w dzień i w nocy i nigdy nie byliśmy sami. W cieniu stadionu mali chłopcy kopią piłkę. Studenci miejscowej politechniki schodzą się z bębnami i flagami by ćwiczyć przed turniejem studenckich orkiestr (takie orkiestry to część szkół samby). Asfaltowa opaska między boiskiem a trybunami jest najspokojniejszym w okolicy miejscem na jogging i jazdę na rolkach. Pod trybunami Pacaembu jest muzeum futbolu z koszulką Pelego z finału mistrzostw 1970 i wystawą ku czci Socratesa. A to wszystko dzieje się przy placu im. Charlesa Millera. Czyli Szkota, który 120 lat temu wysiadł w porcie w Santosie z dwiema pierwszymi na brazylijskiej ziemi piłkami. Gdy stoisz pod Pacaembu, albo pod siedzibą Corinthians, albo pod wykafelkowanymi ścianami stadionu Vila Belmiro w Santosie, albo pod Sao Januario w Rio, gdzie za fasadą jak kościół ma swoje boisko Vasco da Gama, wtedy najlepiej rozumiesz, czym jest w Brazylii futbol. Bo tutaj klub to ciągle znaczy właśnie klub, w najściślejszym sensie: miejsce spotkań. I to nawet niekoniecznie w porze meczu. Teraz Corinthians stadion zanurzony w życiu bogatej dzielnicy zamienią na Arenę Corinthians. Z miejsca z charakterem przeniosą się na futbolowy multipleks. Z ciasnych uliczek na hektary otwartej przestrzeni. Niespecjalnie to efektowne, ale za to wreszcie będzie własne. Corinthians skorzystali z tego, że Sao Paulo musiało mieć nowy stadion na mistrzostwa. Na Pacaembu mundialu nie dałoby się wcisnąć. Za mało tam miejsc do parkowania, a na mecz otwarcia potrzeba ich najwięcej. Wokół Maracany też parkingów jak na lekarstwo, ale przynajmniej łatwo do niej dojechać samochodem. A mundial na Pacaembu udusiłby się w korkach. Można wprawdzie bez problemu dojechać metrem, jak na wiele stadionów w Sao Paulo i Rio. Ale mecz otwarcia to jest święto ludzi z czarnych limuzyn, a nie z wagonów metra.

Przyjaciele moich przyjaciół są przyjaciółmi Corinthians

Początkowo wydawało się, że wygranym tej sytuacji będzie FC Sao Paulo i dostanie nowy stadion w swojej wytwornej dzielnicy Morumbi. Ale po pierwsze, trzeba by tam skupować ziemię na parkingi, a działki kosztują krocie. Po drugie, w tamtej okolicy jest siedziba władz stanowych, a władze stanowe są od lat w opozycji do ekipy Luli i obecnej prezydent Dilmy Rousseff. Po trzecie, Andres Sanchez, czyli prezes Corinthians w czasie, gdy zapadała decyzja o stadionach na mundial, jest zaufanym człowiekiem Luli. Po czwarte, Sanchez był stronnikiem ówczesnego szefa brazylijskiego futbolu Ricardo Teixeiry oraz telewizji Globo w walce o nowe zasady handlu prawami telewizyjnymi do ligi (w największym skrócie, chodziło o to, by stworzyć system hiszpański, w którym najpopularniejsi zarabiają najwięcej). I tak szef państwa, szef klubu, szef federacji (a jednocześnie wpływowy działacz FIFA i szef komitetu organizacyjnego, bo te wszystkie funkcje Teixeira łączył) i szefowie rządzącej brazylijskim futbolem telewizji uradzili, że skoro Corinthians mają budować stadion, to niech ten stadion będzie mundialowym. Na czas mistrzostw dostawi się dwie tymczasowe trybuny na dodatkowe 20 tysięcy miejsc i będzie idealne miejsce na otwarcie. Wprawdzie Lula już nie jest prezydentem, ale zachował wpływy. Wprawdzie Ricardo Teixeira nie jest już prezesem federacji ani szychą w FIFA, bo po oskarżeniach o korupcję przeniósł się do Miami, gdzie i tak od dawna miał willę i jacht, ale zachował wpływy. Andres Sanchez też już nie jest prezesem Corinthians, ale nadal tam rządzi zza pleców następcy.

Panna młoda się spóźnia

A otoczony wpływowymi przyjaciółmi stadion powstawał, powstawał i powstać nie mógł, jakby wisiała nad nim jakaś klątwa. Kilka miesięcy temu runął dźwig podtrzymujący część dachu, zginęły dwie osoby. Potem zginęła trzecia, przy montażu tymczasowych trybun. Do tego doszły spory, kto ma za co płacić: za co klub, za co FIFA, za co władze federalne, za co stanowe, za co miejskie. Te spory, sojusze i przeciwsojusze, zawierane na wszystkich szczeblach władzy, to klucz do zrozumienia problemów Brazylii z przygotowaniami do mundialu. Zwłaszcza, że 2014 to rok wyborów, a politycy wiedzą już po ubiegłorocznych protestach na ulicach, że Brazylijczycy bardzo niechętnie patrzą na kolejne wydatki na mundial. Więc trwa wyścig, kto się bardziej wykaże w kontrolowaniu i ograniczaniu tych wydatków. Większość obiektów jest już gotowa, sprawdzona, efektowna. Ale cztery psują efekt: stadion w Porto Alegre, gdzie spory o to kto ma płacić opóźniły wykańczanie okolic stadionu. W Cuiabie prace trwały do ostatniej chwili. Kurytybie groziło, że straci mundial, tak była zapóźniona z budową stadionu (inwestorem, jak w Sao Paulo, był klub piłkarski). A jeszcze bardziej – z wykańczaniem przystadionowego centrum medialnego. FIFA postanowiła nie czekać i rozbije na czas mistrzostw specjalne namioty na parkingu. I wreszcie jest Itaquerao, symbol zaplątania w sieć lokalnych i ponadlokalnych powiązań, interesów, przyjaźni i antypatii. Takie spory o to, który klub będzie miał stadion na mundial, który klub będzie chciał od niego ten stadion wynajmować, a dla którego to będzie ujma na honorze, albo kiepski interes, trwały w wielu miastach. W Recife, w Salvadorze, w Belo Horizonte. A do tego mapa brazylijskiego mundialu nie pokrywa się z mapą futbolu w Brazylii. W Manaus, w Cuiabie, w Brasilii nie ma na co dzień wielkiego futbolu. Ale czy można było nie dać mundialu stolicy? Nie dać mundialu Cuiabie i Manaus i zostawić w ten sposób blisko dwie trzecie kraju bez choćby jednego meczu turnieju? Nie skorzystać z tego, by atrakcyjne turystycznie miasta wypromować podczas turnieju? Trudno będzie potem te obiekty utrzymać, ale dobrego wyjścia nie było. I jakoś po slalomie między przeszkodami te stadiony stanęły. Itaquerao, teoretycznie skazane na sukces, trzymało w niepewności do ostatniej chwili. Aldo Rebelo, minister sportu koordynujący przygotowania, nazwał przedmundialową Brazylię panną młodą, która się może spóźni na swój ślub, ale będzie piękna. Tylko akurat w Sao Paulo długo nie było pewności, że kościół otworzą.





GARRINCHA, RADOŚĆ LUDU. I WYRZUT SUMIENIA



Czy gdybym była wnuczką Pelego, też by mnie tak Brazylijczycy zostawili bez wsparcia? – pyta nas Sandra. I sama sobie odpowiada: – Nie zostawiliby. Ale jestem wnuczką Garrinchy, który umarł jako biedak. I dziś to obcokrajowcy go bardziej szanują niż swoi.



Mane Garrincha, Alegria do Povo. Radość Ludu. Taki ma napis na grobie, na którym stoi wymęczony sztuczny kwiat: „Tu spoczywa w pokoju ten, który był Radością Ludu”. Dryblował jak diabeł, ponoć najlepiej w historii futbolu. Nawet 32 lata po śmierci próbował nas okiwać, kiedy postanowiliśmy go odwiedzić. Nie dbał o sławę, właściwie o nic nie dbał, co bez skrupułów wykorzystywały kluby, związki i działacze. A jednak szmat czasu po jego śmierci, gdy zapytać Brazylijczyków, kto był największym piłkarzem, wielu powie, że lepszy od Pelego był Garrincha. Książę dryblingu na koślawych nogach. Hulaka i kobieciarz. Dziennik „Folha do Sao Paulo” przeprowadzał przed mundialem plebiscyt, na stulecie kadry. 70 celebrytów typowało brazylijską jedenastkę wszech czasów. Pelego zabrakło w składzie u trzech osób. Garrinchę wpisał każdy. Mane, Radość Ludu, zdobył mistrzostwo świata w 1958 i 1962 roku. W tym drugim turnieju, po wczesnej kontuzji Pelego, to on poprowadził Brazylię do triumfu. Był najlepszym strzelcem turnieju i zdobywcą tytułu najlepszego piłkarza mundialu. Pau Grande, gdzie się urodził i zmarł z przepicia, to jedna z mieścin stanu Rio de Janeiro. Ruszyliśmy w teren, za przewodnik mając poświęcony Garrinchy rozdział z książki Aleksa Bellosa „Futebol”, jednej z najważniejszych o brazylijskim futbolu, wydanej wreszcie w 2014 roku po polsku. Tam są informacje, gdzie w Pau Grande szukać cmentarza z grobem Garrinchy, gdzie szkoły imienia Garrinchy. Ale trzeba najpierw znaleźć Pau Grande. My znaleźliśmy takie około 280 km na północ od Rio. Ale coś nam nie pasowało, bo przecież Garrincha jeździł do wielkiego miasta regularnie. To musiało być inne Pau Grande. Wyszukaliśmy więc kolejne, w okolicach Mage, znacznie bliżej Rio. I całkiem niedaleko rajskich ogrodów Granja Comary, gdzie brazylijska reprezentacja ma swoje centrum treningowe.

W prawo, w lewo. W lewo, w prawo. A potem już łatwo

Na bramce autostrady, 60 km od Rio, okazało się, że tak, owszem, tu gdzieś niedaleko Pau Grande jest. Właśnie Pau Grande Garrinchy. Ale lepiej nie szukać od strony Mage, tylko innego miasteczka, Piabate, w przeciwnym kierunku. – Pojedziecie trzy wiadukty dalej autostradą, i w prawo – powiedział człowiek pobierający opłaty za autostradę. Nazwijmy go Przewodnikiem nr 1. Za trzecim wiaduktem nie było ani śladu skrętu do Piabate. A przewodnik numer 2 powiedział: – Następny wiadukt i w prawo. Potem Przewodnik numer 3: – Jeszcze jeden wiadukt, w prawo. I tam rzeczywiście było Piabate, ale kłopoty się nie skończyły. Trzeba było jeszcze trzech osób, żeby nas skierować do miejsca urodzenia legendy futbolu. Do końca i w lewo. Potem do końca i w prawo. Podjazd, zjazd, placyk. A potem już łatwo. W prawo, w lewo, w prawo i w lewo. Żadnego znaku, że najbardziej ponoć uwielbiany piłkarz Brazylii pochodzi stąd, tu się uczył grać. Przedryblował wszystkich i tyle go wszyscy widzieli. Ktoś kiedyś powiedział: Brazylijczycy chcieliby być jak Pele, ale są jak Garrincha. Pele, czyli O Rei, Król. Trzy tytuły mistrza świata, elokwentny, zarabiający miliony dzięki futbolowi, dzięki swojej piłkarskiej przeszłości. Typ aspiracyjny, ambitny, obie żony białe. On już jako młody gracz zarejestrował swój wizerunek, aby nim marketingowo dysponować. Opuścił dom w wieku 15 lat, po dwóch latach był światową gwiazdą. A dla Garrinchy futbol był zabawą, nawet nie tematem do rozmowy. Legenda mówi, że gdy cały naród pogrążył się w żałobie po klęsce w decydującym o tytule meczu z Urugwajem na Maracanie w 1950 roku, Mane był na rybach, a potem mówił „Oj tam, też jest się czym denerwować...”. W reprezentacji zaczął grać późno, bo nie przepadał za jazdą do miasta na testy do wielkich klubów w Rio, wolał łowić ryby i polować u siebie w lesie. Do jednego klubu pojechał na testy bez butów, skądś indziej wyszedł z testów wcześniej, bo się spieszył na autobus. Ale trafił w końcu gdzie trzeba, został legendą Botafogo. Gdyby tak można go było zapytać, jak on, prosty chłopak z małego Pau Grande, czuł się w Botafogo, widząc wiekowe azulejos i eleganckie arkady dawnego stadionu, za którym dziś chowa się centrum treningowe klubu. Po drugiej stronie ulicy są murale na cześć piłkarzy Botafogo, dwa dla Garrinchy. Ale w Pau Grande Botafogo nie zrobiło nic, żeby uczcić pamięć klubowej legendy. A za życia oszukiwało Garrinchę przy wypłatach, bo działacze wiedzieli, że on nie czyta kontraktów. Liczyć ani inwestować nie umiał. Gdy przyjaciele wysłali do niego doradców finansowych, znaleźli gnijące pieniądze poutykane w szafach, miskach. Za to na boisku nieporadny Garrincha zamieniał się w elektron, właśnie przeskakujący na wyższy poziom energetyczny. Nie był w stanie powstrzymać się przed dryblingiem, miał w nosie taktykę, na odprawach czytał komiksy z Kaczorem Donaldem, piłka była zabawą. Z Botafogo Mane zdobył dwa tytuły mistrza kraju i klubowe mistrzostwo świata, był bohaterem Brazylii po niezrównanym turnieju w 1962 roku. Piłka, cachaca i kobiety, to był jego świat.

Ulica Sobrado, numer 50

– Gdyby umarł bogaty, ludzie zatroszczyliby się o niego po śmierci. Ale odszedł w biedzie. Gdybym była wnuczką Pelego, ludzie by mnie nie zostawili bez wsparcia – mówi nam Sandra Garrinchinha. Jedna z 25 wnucząt Garrinchy, córka nieżyjącej już Edenir, czyli jednej z trzynaściorga dzieci piłkarza. Ale te rachuby trzeba opatrzyć gwiazdką, bo wersji jest mnóstwo. Sandra na przykład aż trzynaściorga dzieci się nie doliczyła, doszła do dziesięciorga. Siedzimy w barze, który Sandra prowadzi w domu Mane, na ulicy Sobrado, numer 50. Zjeżdża się z głównej drogi na wysokości fabryki napojów. Kiedyś to były budynki tekstylni, w której pracował Garrincha. Dom jest dwa zakręty stąd. Ładnie odnowiony, pomalowany na żółto, udekorowany zdjęciami Mane. To z domu pod numerem 50 zabrano w 1983 roku nieprzytomnego z przepicia cachacą Garrinchę do szpitala psychiatrycznego. Nie odzyskał przytomności i zmarł. Ostatnie kilkanaście lat życia nie dało mu już niemal żadnej radości. W kadrze w 1966 roku już był właściwie rencistą. Dwóch meczów z rzędu nie mógł zagrać. Jego kolana puchły i potwornie bolały, bo z powodu koślawości szybciej ściera się chrząstka. Stracił dynamikę. Pił coraz więcej, kilka razy targnął się na swoje życie, prawdopodobnie z powodu alkoholizmu. – 32 lata czekał na swoje muzeum – mówi Sandra. To muzeum, niedawno otwarte przez Sport Clube Pau Grande, pierwszy klub Mane. Muzeum... Szumna nazwa. Raczej spora gablota z pamiątkami. Władze miasteczka postawiły też w centrum pomnik piłkarza. Sandra w barze zawiesiła dużo pamiątkowych zdjęć, postawiła repliki niektórych trofeów. I teraz ma problem: niektórzy goście myślą, że to właśnie jest muzeum: popatrzą, porobią zdjęcia i wychodzą, nie zamawiając niczego. Znaku, który podpowiadałby: w prawo do muzeum, w lewo do domu, nie ma. – Miał być, urzędnicy obiecali. Ale nic nie zrobili – mówi. I wylicza dalej: Botafogo nic nie zrobiło, federacja nic nie zrobiła, rząd nic nie zrobił, a przecież futbol to u nas też dziedzictwo kultury, prawda? Sandra, w przeciwieństwie do reszty wnucząt Garrinchy i jego dzieci, nie tylko chciała uczcić dziadka, ale też miała pomysł jak. Zgłosiła się z tym pomysłem do programu telewizji TV Record, w którym spełniane są marzenia wybranych widzów. I wygrała. Do świeżo odnowionego domu dostawiono większą niż wcześniej przybudówkę, rozstawiono stoły, nad nimi powieszono historyczne zdjęcia. Inny krewny piłkarza, Jose, urzęduje w kuchni. Ale dziś Sandra chce to wszystko sprzedać, bo nie zarabia. Jest dumna, gdy ludzie przyjeżdżają i mówią, że jej dziadek był najlepszym piłkarzem, jakiego widzieli. Również obcokrajowcy, to obcokrajowcy doceniają go bardziej. Ale dumą rodziny nie wykarmi. – Wszyscy się cieszą, że przypominam o dziadku. Ale kończy się na gestach, nikt nie chce pomóc. Trzeba mi na teraz 1000 reali, żeby jeszcze ulepszyć lokal – mówi Sandra. – Trudno mi już samej do tego dokładać. Wystawiłam dom na sprzedaż. Nie chcę tego robić, ale jakie mam wyjście. Był już jeden telefon od pośrednika. Sandra się skarży, a nam przed oczami staje port w Santosie, gdzie byliśmy kilka dni wcześniej i gdzie naprzeciwko zabytkowej stacji kolejowej robotnicy wykańczają wielki miejski pałac, w którym będzie muzeum Pelego. Nie żeby Pele nie musiał czekać. Nawet na mapach Santosu ten punkt był oznaczany jako „przyszłe muzeum Pelego”. I nie wiadomo, czy na mundial uda się ze wszystkim zdążyć. Ale opieszałość zostanie wynagrodzona wystawnością, bo miejsce jest przepiękne.

Garrincha już się nie broni

– Garrincha już nie może bronić swojej legendy, a Pele mówi, mówi, mówi. Może o to chodzi. I o to, że ludzie coraz mniej lubią żyć przeszłością – mówi Jose Carlos, sąsiad Garrinchy, który pamięta, jak jako kilkulatek oglądał Mane grającego dla miejscowego klubu. W piekielnym upale idziemy na uklepane boisko ziemne nad Pau Grande, gdzie Garrincha uczył się kiwać. Prowadzi nas około 40-letni Robson Correa Paiva, kolejny krewny piłkarza, ale z Sandrą niespokrewniony. Na ziemnym boisku, zagubionym w dzikich chaszczach – miejsce nie do odnalezienia bez przewodnika – słychać tylko ptaki, pewnie też strzyżyki, od których Garrincha wziął swój przydomek. Od zieleni odbijają się białe niegdyś rury hydrauliczne, z których zrobione są bramki. Potem jedziemy na cmentarz Raiz de Serra, gdzie pochowano Garrinchę. To grób rodzinny, na osobny nie wystarczyło wtedy pieniędzy. Potem przez dziesięciolecia toczyły się spory o to, gdzie go przenieść. Czy do specjalnego mauzoleum wybudowanego na cmentarzu, czemu się sprzeciwiła jedna z żon, czy do mauzoleum będącego częścią jakiejś izby pamięci stworzonej w mieście. Zaniedbania władz, federacji, czy Botafogo, to jedna część prawdy. Inna, że z rodziną, czy raczej rodzinami Garrinchy trudno się porozumieć, bo mało kto z nich poczuwa się, by coś zrobić, a tylko do protestów chętnych nie brakuje. Gdy w ubiegłym roku wypadała 80. rocznica urodzin Garrinchy, udało im się przynajmniej porozumieć co do jednego. Że z okazji tej rocznicy, i zbliżającego się mundialu, przydałoby się pobielić grób.





MANAUS: CZY DŻUNGLA ZJE STADION?



Mieliśmy zlekceważyć Amazonię, największy region Brazylii? – pyta Miguel Capobiango Neto, szef przygotowań do mundialu w Manaus. Na Arenę da Amazonia weszliby wszyscy kibice stanowej ligi w całym zeszłym sezonie i zostałyby jeszcze wolne miejsca



56 godzin z Belo Horizonte, 54 z Sao Paulo, 49 z Brasilii. Droga BR319 wiedzie przez lasy deszczowe, ostatnie 700 kilometrów między Amazonką a Rio Madeira jest nieprzejezdne w porze deszczowej, w porze suchej – ledwo przejezdne. Nitka czerwonej ziemi przecina gęsty kożuch dżungli, na końcu jest Manaus. Miasto odcięte od świata, jeśli chodzi o ruch kołowy, i dobrze mu z tym. Wcale się nie pali, aby coś z tym zrobić, bo boi się że asfalt oznaczałby łatwiejszy dostęp do miasta dla biednych imigrantów z odległych wiosek. Tu dolecieć można właściwie tylko samolotem lub dopłynąć łodzią z miast Brazylii, Wenezueli, Kolumbii, Peru, Boliwii. Piłkarze lokalnej ligi też podróżują statkami. Manaus jest tropikalne, gorące i wilgotne. Około 30 parnych stopni pod grubą kołdrą chmur. Wychodzisz, 30 sekund, jesteś mokry. Grać tu o 16 jak 25 czerwca Honduras ze Szwajcarią? Koszmar. Tuż przy wjeździe z lotniska do Manaus kilku chłopców sprzedaje wielkie klubowe flagi. Samochody się zatrzymują, ludzie kupują, bo następnego dnia jest rewanż stanowej ligi, wielki mecz. Tylko że są to flagi rubio-negro, barwy Flamengo, oraz preto-branco, w barwach Vasco da Gama, a ich mecz – 383. w historii Clássico dos Milhoes – miał się odbyć na Maracanie w Rio, cztery tysiące kilometrów stąd. Kiedy do Itacoatiary, 280 km z prądem Amazonki od Manaus, przypłynęli w zeszłym sezonie piłkarze późniejszego stanowego mistrza Princesa do Solimoes i trzeciego w lidze Fast Clube, na stadion Floro przyszło 70 osób. Co tu kryć, zawód konika jest tutaj w zaniku, kręcą się ostatni desperaci. Nie ma nic smutniejszego w piłce niż echo okrzyków piłkarzy i trenerów, jakie niesie się po pustych trybunach. Paradoksalnie, przez czas budowy Arena da Amazonia, która powstała po wyburzeniu stadionu Vivaldao, było pod tym względem sympatyczniej, bo kibice Nacionalu, Fast Clube, Rio Negro zapełniali (choć i tak nie do końca) zastępczy, dziesięciokrotnie mniejszy stadionik SESI. Ludzie nie przychodzą tu na futbol, bo futbol tutaj jest słaby – mistrz stanowy zagra w ogólnokrajowej czwartej lidze – a słaby jest dlatego, że nie przychodzą na niego ludzie. Choć pierwsze kluby powstały 100 lat temu, nigdy nie wpływały na futbol brazylijski. Amazonia zajmuje 60 proc. powierzchni Brazylii, ale nie znajdzie się w historii znanego piłkarza, który wychował się właśnie tutaj. Nawet Indio, najbardziej pamiętany piłkarz indiańskiego pochodzenia, reprezentant na mistrzostwach świata w 1954 roku, jeden z bohaterów eliminacji do mistrzostw w 1958 roku (jego bramka uratowała remis w Limie z Peru i być może gdyby nie ona, Brazylia nie zdobyłaby pierwszego mistrzostwa świata), był z północy – z Paraiby. Kiedy więc pięć lat temu Manaus otrzymało prawo do zorganizowania meczów mundialu, pomysł wydawał się jednym z głupszych. I natychmiast zaczął się kojarzyć z budową opery, znanej jako Teatro Amazonas. Podobieństw jest rzeczywiście mnóstwo. Pomysł budowy opery pojawił się w czasie boomu kauczukowego, kiedy lokalni baronowie mieli mnóstwo pieniędzy na kaprysy. Ale nie tylko, bo Manaus miał jako jedno z pierwszych brazylijskich miast elektryczność i tramwaj. Jednym z kaprysów było jednak sprowadzenie do Amazonii Enrico Caruso. Aby wielki tenor przyjechał, musiała być tu opera, rzecz jasna. Płynęły więc statki z Portugalii przez ocean, potem Amazonką w górę tygodniami – z marmurami z Carrary, stalą z Glasgow, ceramiką z Lizbony. Powstał budynek imponujący, w stylu brazylijskiego renesansu, z rzeźbami boginek na pięknym placu przed frontonem, w sumie coś tak bardzo nie pasującego do gorącego, wilgotnego, portowego Manaus, że wkraczając w tę przestrzeń, człowiek mimowolnie staje w miejscu i zaczyna się zastanawiać, gdzie właściwie jest? Podobno tenor z Neapolu zaśpiewał na otwarciu opery w 1896 roku – co znalazło swój wyraz w pierwszych scenach filmu „Fitzcarraldo” Wernera Herzoga – jednak nie jest to takie pewne. I od wymyślenia kauczuku syntetycznego na początku XX wieku, czyli od spadku cen naturalnego kauczuku, aż do nakręcenia „Fitzcarraldo” w 1981 roku, nic w operze się nie działo. Przez dekady była zamknięta. Żadnego przedstawienia.

Amazonia zarobi na mundialu

Brazylia dostała mundial w czasach prosperity, tak jak Manaus swoje mecze. I tak jak 130 lat temu z Portugalii, przez 20 dni płynęły statki z częściami stadionu do montażu na miejscu. Trzy wypłynęły z Alveiry z konstrukcją stalową, dzięki której stadion wygląda jak indiański kosz na owoce. Jeden przywiózł teflonową powłokę stadionu stworzoną w Niemczech, dzięki której zbierana będzie deszczówka do użytku w toaletach i do podlewania trawy. Łatwo naigrawać się z białych słoni w Amazonii, ale – jak powiedział Miguel Capobiango Neto – czy przy okazji mundialu można zlekceważyć tak wielki region Brazylii? W końcu opera i stadion w dwumilionowym mieście takim jak Manaus to nie jest pomysł z kosmosu – twierdzi Brazylijczyk. – I co, nie dać temu miastu jakiejś cząstki wielkiego wydarzenia w Brazylii, na którym sporo ludzi z Amazonii zarobi? – pyta. Na przykład Fabio, właściciel lekko zapyziałego hostelu Oscar, mimo że podniósł ceny trzykrotnie, od dawna nie ma już wolnych miejsc na mundialowe dni w Manaus. Wykupili je gównie Anglicy, którzy ciągną za swoją reprezentacją na koniec świata (hit Anglia – Włochy 14 czerwca), także Amerykanie, kupujący mnóstwo biletów, i Portugalczycy (22 czerwca jest mecz USA – Portugalia). Fabio wynajął więc dodatkowo dwa domy na kwatery dla piłkarskich turystów, gdy tylko wszedł w życie stanowy przepis, że ludzie, którzy będą gościć u siebie kibiców, nie będą musieli odprowadzić od tego żadnych podatków. W kwaterach prywatnych również nie ma wolnych miejsc na mundial. Jak ocenia tutejsze biuro turystyczne, Manaus potrzebuje na mistrzostwa 18 tys. miejsc, a jest 12 tys. – stąd pomysł o uldze podatkowej.

Koparki ścigają się z czasem

Mieszkańców Manaus trudno jednak zadowolić. W zeszłym roku, podczas Pucharu Konfederacji, na ulicach miasta protestowało przeciw mundialowi 100 tys. ludzi. Bardziej liczne i gwałtowne marsze odbyły się tylko w Rio de Janeiro i Sao Paulo, dotyczyły zresztą tych samych spraw socjalnych: podwyżek w komunikacji, służby zdrowia, edukacji. Mieszkańcy Manaus mieli realny powód, żeby się irytować, ponieważ władze miasta z braku pieniędzy zarzuciły jedyną inwestycję komunikacyjną, która kilka lat wcześniej była mocnym argumentem za mundialem – szybką kolej miejską mogącą „odkorkować” miasto. Ponieważ Manaus jest strefą wolnego handlu, spadł na nie deszcz firm, które założyły tu swoje przedstawicielstwa. Największe miasto Amazonii jest dziś zatłoczone i zapracowane. Jeśli po mundialu się okaże, że Arena da Amazonia jest faktycznie białym słoniem, i że rząd stanowy będzie musiał dopłacać miliony reali rocznie do jej utrzymania, ludzie zdenerwują się jeszcze bardziej. – Chcemy, aby grała tutaj reprezentacja Brazylii, chcemy organizować koncerty. Jedno takie wydarzenie zapewnia utrzymanie stadionu przez miesiąc. Koszt utrzymania wynosi 500 tys. reali, podczas jednego z ostatnich meczów zarobiliśmy 213 tys. – mówi Neto. – Potrzebujemy więc dwóch imprez miesięcznie, aby nie dokładać do stadionu. Optymizm Neto (zważywszy, że plany związane z goszczeniem reprezentacji „Canarinhos” mają inne mundialowe stadiony, a ona za darmo przecież nie gra) bierze się z meczu inaugurującego stadion w marcu, gdy klub Remo zagrał z Nacionalem dla 20 tys. widzów. Wśród nich było jednak 7 tys. robotników i członków ich rodzin. Na co dzień kibice Nacionalu i Fast Clube nie zapełnią 43-tysięcznego obiektu wzniesionego kosztem 605 mln reali (820 mln złotych). Stadion w połowie kwietnia wciąż był niedokończony, trzy przypadki śmierci na budowie opóźniły prace, nie bez skutku było też późniejsze o kilka miesięcy dowiezienie stalowej konstrukcji z Portugalii. Wokół wciąż leżały olbrzymie hałdy ziemi, w oszałamiającym tempie jeździły walce, koparki i spycharki. W toaletach były na razie tylko miejsca do przykręcenia armatury. Mecze można rozgrywać, trawa i trybuny są, ale stąd do mundialowego standardu FIFA jeszcze długa droga.





WSZYSTKIE ŻYWIOŁY MARACANY



Futbol może zginąć w ogromie 15-milionowego Sao Paulo, ale nie w mniejszym Rio de Janeiro. Ono mówi „tu się gra w piłkę” już przy wjeździe, znakami drogowymi i w eterze. Pędzimy na finał Campeonato Carioca, czyli stanowych mistrzostw. Na Maracanę, na mecz Vasco da Gama – Flamengo.



Jedziemy wedle drogowskazów na Maracanę, słuchając nieustającej piłkarskiej dyskusji po portugalsku na falach 89.9 FM. Możemy zmienić stację, ale na innych też będzie podobna dyskusja. Mijamy drogowskazy na Engenhao, czyli stadion na igrzyska 2016, wynajęty na 20 lat Botafogo. Mijamy znaki na Sao Januario, obiekt Vasco da Gama. Może przesadą byłoby twierdzić, że wszystkie drogi prowadzą do piłkarskich stadionów Rio. Ale widać je bardziej niż w Sao Paulo. Tego samego dnia, w pierwszą niedzielę kwietnia, był w Sao Paulo pierwszy tamtejszy finał mistrzostw stanowych. Ituano, rządzone przez byłych zawodników Middlesbrough, prezesa Juninho Paulistę i trenera Dorivala, grało z Santosem, którego przedstawiać nie trzeba. Ale nawet paulistas, choć mają świętą wojnę z cariocas, czyli mieszkańcami Rio, mówili nam: jeźdźcie na Vasco – Flamengo, nawet się nie zastanawiajcie.

Gnały nas tam trzy żywioły. Pierwszy: Maracana

Maracana to dla wielu kibiców święte słowo futbolu. Kiedyś największy na świecie stadion, w pamięci Brazylijczyków wiążący się z osławionym Maracanaco z 1950 r., kiedy Urugwajczyk Alcides Ghiggia strzelił zwycięską bramkę w decydującym o tytule meczu z gospodarzami, uciszył Maracanę i jak mówi, do tej pory „czuje się jak duch, nawiedzający Brazylijczyków w snach”. Za około trzy miesiące finał mundialu oczywiście też odbędzie się na Maracanie (powtórka Brazylia – Urugwaj jest niemożliwa, zespoły mogą się spotkać we wcześniejszych fazach pucharowych na innych stadionach). Choć wszyscy nasi rozmówcy w Brazylii nawiązywali do tego doświadczenia – pamiętajmy, ich kraj wojen nie prowadził od ponad 100 lat, dla wielu z nich opowieści o Maracanazo są jak dla nas rodzinne wspomnienia o okupacji – ale i ludzie, i Maracana od tamtego czasu bardzo się zmienili.

Żywioł drugi: Flamengo

Flamengo to klub Zico, zwanego królem Maracany. Najbardziej popularny klub w Brazylii. Dlatego jego kibice nazywają sami siebie Narodem. Klub właśnie wyciąga się za uszy z kryzysu, do którego doszło za kadencji ambitnej pani prezes Patricii Amorim. Prezes Amorim, była pływaczka, wydrenowała kasę kontraktem z Ronaldinho, osunęła drużynę w dół ligi, pozbawiła go głównego sponsora. Pod rządami nowych władz do klubu wrócił spokój. W pierwszej fazie Campeonato Carioca Flamengo było liderem ligi.

Żywioł trzeci: Vasco da Gama

Vasco da Gama to po sezonie zasadniczym trzeci klub w lidze. Klub fascynujący, ziemia Romario, który w Vasco strzelił swojego 1000. gola w karierze, za co wystawiono mu pomnik tuż za bramką stadionu Sao Januario. A Sao Januario było kiedyś największym stadionem Ameryki Południowej. W Rio przerosła go dopiero zbudowana na mundial 1950 (a raczej budowana, bo dokończona już po mistrzostwach) Maracana. Te wszystkie historie przychodzą do głowy, gdy się teraz na Maracanie ogląda Vasco i Flamengo. To najdłuższy brazylijski serial, rozgrywany od prawie 100 lat. Zwie się Classico dos Milhoes, klasyk milionów. My oglądaliśmy 382. odcinek. Razem z kibicami w każdym wieku, o każdym kolorze skóry, różnej grubości portfela. Byli rodzice z małymi dziećmi, starsze panie, stateczne pary, szalone pary, nastolatkowie, mnóstwo kobiet. Znakomita atmosfera, doping żywiołowy od początku do końca, a akustyka na Maracanie jest znakomita. Dwie grupy kibiców zostały rozdzielone neutralnymi sektorami. Przemoc jest ogromnym problemem brazylijskiej piłki, ale akurat na stadionie chuligani nie szukali problemów. Pobili się przed meczem daleko od stadionu, we własnym gronie, zatrzymano 20 osób. Po meczu obok Maracany zaiskrzyło tylko na chwilę, gdy grupa kibiców Flamengo prowokowała grupkę z Vasco. Ale tamci ich zignorowali i dalszego ciągu nie było. Sam mecz to żywioł sterowany trochę w stylu północnoamerykańskim: wielkie ekrany w rogach stadionu, pokazujące najlepsze zdjęcia z trybun przesłane przez kibiców na Twittera ze specjalnym hashtagiem, itd. Pod stadionem stewardzi, nazywający się tu orientadores, mówiący po angielsku, wypatrują obcokrajowców i pytają, czy mogą jakoś pomóc. Gdy już zorientowali się, że nie jesteśmy Brazylijczykami, dopytali, czy jesteśmy fanami Flamengo („w takim razie prosimy do kasy z lewej, bilety na łuk północny”), czy Vasco (kasa z prawej, bilety na łuk południowy), czy neutralni (wszystko jedno która kasa, trybuna D). Bilety kosztowały od 50 zł do 160 zł, sprawdzane są dowody osobiste lub paszporty, karty kibiców nie są wymagane. Konik, potężnie umięśniony 120-kilogramowwy mężczyzna, kręcił się w okolicy, ale szans nie miał, bo sprzedano zaledwie 20 tysięcy biletów – większość kibiców oszczędzało pieniądze na decydujący o awansie mecz w Copa Libertadores z meksykańskim Leonem i na rewanż Flamengo – Vasco. Obydwa mecze oczywiście również tutaj, na Maracanie.

Maracana czeka na Messiego

Maracana może nie jest pięknym stadionem z zewnątrz, bo architekci idą dziś w kierunku funkcjonalności, co powoduje, że wiele stadionów na całym świecie wygląda podobnie, tak jak na całym świecie tak samo smakuje coca-cola i big mac, ale przecież i tak to ludzie robią atmosferę. Na Maracanie doceniali nie tylko piłkarzy ataku, szaleli też przy wyjątkowo eleganckich wślizgach obrońców albo interwencji defensywnego pomocnika. Najważniejszy moment meczu przyszedł, kiedy po zdobyciu bramki na 1:0, w 10. minucie drugiej połowy został wyrzucony z boiska za drugą żółtą kartkę prawoskrzydłowy Everton Costa z Vasco, drużyna straciła inicjatywę i w 60. minucie wyrównał fantastycznym strzałem z 20 metrów Paulinho. Sędzia dał aż 13 kartek, w tym jedną czerwoną. Zaraz po gwizdku grupa ochroniarzy wyrwała jak z kopyta, aby otoczyć sędziów bezpiecznym kordonem. Okazało się to zupełnie zbędne. Podczas mundialu Maracana doczeka się swojego pierwszego meczu jako przedostatni z turniejowych stadionów – tylko przed Kurytybą – czwartego dnia turnieju. Ale warto będzie poczekać: bo ten pierwszy mecz będzie z Leo Messim, którego Argentyna zaczyna tutaj turniej meczem z Bośnią.





MIEJSKI KLUB SPORTOWY COPACABANA



Kiedy w Rio de Janeiro się ściemnia, Copacabana zamienia się z prawdopodobnie największego leniuchowiska świata w największy fitness klub pod gołym niebem.



Jezus Odkupiciel z Corcovado patrzy spomiędzy wieżowców na dziesiątki boisk do plażowego futbolu, do siatkonogi, siatkówki i na tysiące cariocas biegających, jeżdżących na rowerze, na rolkach, podciągających się na drążkach siłowni pod gołym niebem, rozstawionych wzdłuż Avenida Atlantica. Bo o ile za dnia mieszkańcy Rio i turyści wygrzewają się na słońcu, po zachodzie schodzą się na Copacabanę, aby się poruszać. Na ulicach Rio czy Sao Paulo często możesz trafić siłownie i fitnessy niby pod dachem, ale z wejściem zupełnie otwartym na ulicę. Ty spacerujesz, a obok galernicy spalają tłuszcz na bieżniach i stacjonarnych rowerkach. Ale to nie zmniejsza szoku na widok fitnessklubu Copacabana: na czterokilometrowej plaży wytyczone boisko przy boisku, co kilkaset metrów a to szkółka triathlonu, a to fitnessu. Za 100 reali (ok. 110 zł) miesięcznie trener poprowadzi zajęcia pięć razy w tygodniu, jego asystentka rozciągnie ci mięśnie, dostaniesz wodę i przyrządy do ćwiczeń.

– Spróbujcie sami, jest świetnie, oni przypilnują, żebyście nie stracili zapału – mówi nam Patrick, którego musieliśmy zapytać, dlaczego na plaży w Rio, w roku brazylijskiego mundialu uparł się, żeby ćwiczyć w biało-czerwonej koszulce z napisem Polska i logo Euro 2012. – Jestem brazylijskim Żydem, byłem w Polsce na Marszu Życia w Oświęcimiu. Odwiedziłem Kraków, byłem też w Warszawie, wspominam z sentymentem – mówi. Obok zapaleńcy z jego grupy rozciągają sprężyny zaczepione o pnie palm i robią brzuszki na matach położonych na piasku. Ale nie to zrobiło na nas największe wrażenie, tylko liczba grających w piłkę. A przede wszystkim: liczba grających dziewczyn, nastolatek. W okolicach w których byliśmy, proporcje były co najmniej pół na pół z chłopcami, przy czym, jeśli któraś w tych grup miała przewagę liczebną, to dziewczyny. Mało tego, one nie tylko grały, ot, tak, dla przyjemności. Miały regularne zajęcia piłkarskie z trenerami. Slalomy z piłką, skippingi, zagrywki w parach, w trójkach, wystawy po akcjach do strzału, itp. Pełny trening. Z pełnym zaangażowaniem, bez wszechobecnej w wielu innych kątach świata obawy „jak-ja-będę-wyglądała-spocona”. Oczywiście chłopcy też grali. Mali, ze szkółki piłkarskiej, i więksi, dla przyjemności. Panuje co prawda powszechne przekonanie, że futbol w Brazylii nadal wyrasta na plaży, ale to nie jest prawda, bo on wyrasta głównie w krytych boiskach do futsalu, jak w Santosie, gdzie oglądaliśmy halowy trening następców Neymara i Robinho. I w escolinhas, szkółkach piłkarskich, to są pierwsze sita wyłapujące talenty. Plaża to zupełnie inna konkurencja, ze swoją specyfiką kopania, prowadzenia piłki, taktyką. I jeśli chodzi o grę na plaży, Copacabana nie ma godnych rywali, 10 z 17 mistrzostw świata odbyło się właśnie tu, wszystkie turnieje na lokalnym piasku wygrała Brazylia, i w sumie była 13 razy mistrzem. I jak tu nie spróbować gry na Copacabanie z Brazylijczykami? W tym miejscu sport sam cię szuka i musisz mieć naprawdę dobrą wymówkę, żeby nie dołączyć. Znaleźliśmy grupę grających 5×5. – Wchodzicie za pięć minut – odpowiedział jeden z chłopaków na pytanie, czy możemy dołączyć. Jak się później okazało trzech z nich przejechało do roboty z Paraibo, biednego stanu, 2300 km na północ od Rio, i codziennie spotykają się, aby grać. Dołączyliśmy około 20., oni grali z przerwami od 17. Gdy my już po półgodziny padaliśmy, w sensie dosłownym, na twarz – w związku z czym Leniarski dostał ksywkę Neymar, ze względu na niezwykłą łatwość Brazylijczyka do padania – oni wciąż biegali jak szaleni. Owszem, woleli indywidualne popisy, niechętnie oddawali piłkę komuś, kto był na lepszej pozycji, ba kto był sam na sam z bramkarzem rywali. W pewnym momencie straciliśmy bramkę, obaj padliśmy (żaden Brazylijczyk nie padł, choć ich było na boisku 10), Leniarski wycharczał coś o wyniku, bo nie mogliśmy ustalić, czy nasza piątka wygrała 4:2 czy 4:3. I wtedy się okazało, że nikt poza nami bramek nie liczył. Znaczy, wyszło szydło z worka – że oni grali dla przyjemności, a my, aby wygrać.





BRZYTWA DIDIEGO, CZYLI CAŁE ŻYCIE Z PELEM



Didi chciał być piłkarzem, ale widać nie każdy Didi ma dobry futbol w genach. Został artystą w innym fachu. Najsłynniejsze włosy Brazylii: gęste jak angielski trawnik, ani jednego siwego – są w jego rękach. I tak już ponad pół wieku.



Jest świeżo po deszczu, niedługo przyjdzie następny i można się tu poczuć jak w wielkiej łazience. Stadion Vila Belmiro jest wykafelkowany na biało, z czarnymi pasami. Widać po nim wiek i niech tak zostanie, bo to pomnik futbolu. Nie jest to najlepsza okolica w Santosie, ani najbogatsza, ale dla kibica to święta ziemia. Futbol jest tu od prawie stu lat, stąd wyszła drużyna, która w latach 60. stała się słynniejszym brazylijskim towarem eksportowym niż kawa. Santos Futebol Clube wynajmował się na mecze towarzyskie na całym świecie jako symbol pięknej gry i dobrego biznesu. Mistrz Brazylii, zdobywca Copa Libertadores, klubowy mistrz świata. Dom Pelego, Gilmara, Zito, Pepe, tych wszystkich, którzy mają tutaj swoje złote gwiazdy w posadzce przy wejściu. Santos nigdy nie spadł z ligi, przetrwał kryzysy, wymyślił się potem na nowo jako miejsce, w którym się najlepiej promuje młodych piłkarzy. Wrócił do wielkości, tym razem już z Neymarem jako symbolem. Piłkarze przychodzili i odchodzili, a Didi po prostu był.

Didi. Fryzjer Pelego i twój też

Jesteśmy naiwni, bo pytamy na wszelki wypadek, czy na pewno do niego trafimy. Miejscowi się uśmiechają. – Tam, gdzie dużo czerwonego – pokazują na markizy nad barem przy stadionie. Bar jest po sąsiedzku, mimo wczesnej pory okupuje go już kilku znudzonych miejscowych korsarzy z tatuażami klubu. Salonu Didiego rzeczywiście przeoczyć nie można. „Didi. Fryzjer Pelego i twój też” – ogłasza napis nad wejściem. Kilkadziesiąt metrów od stadionu, najbliżej bramy numer 6, niedaleko głównego wejścia. Z widokiem na króla Pelego, który z wielkiego plakatu na ścianie stadionu zachwala, jak dobrze mieć kartę kibica. Pele nigdy nie kopnął piłki w barwach innego brazylijskiego klubu niż Santos. W mieście, przy bramie największego portu Ameryki Południowej, powstaje muzeum Pelego. Nowoczesny ośrodek treningowy Santosu został nazwany imieniem króla Pelego. Tutaj, mniej więcej dwie godziny jazdy na południe od Sao Paulo, grał w piłkę również królewski syn, Edinho. Nie miał talentu ojca, był bramkarzem. A potem, gdy już się wykaraskał ze wszystkich problemów z prawem, Edinho trafił do sztabu trenerskiego Santosu. To on ojcu opowiadał, że jest wśród młodych chłopaków taki Neymar, który musi zrobić karierę. Posiadłość Pelego wciąż jest w tych okolicach, w mieście Guaruja, przystani milionerów. Ale Pele w pobliże stadionu zagląda rzadko. – On teraz ciągle jeździ po świecie. A gdy się chce ostrzyc, to ja jeżdżę do niego. Przysyła po mnie samochód, jadę do jego willi. Gdyby przyszedł tutaj, zbiegłoby się za dużo ludzi – mówi Didi. Naprawdę nazywa się Joao Araujo. Pseudonim ma jak jedna z brazylijskich legend, Didi od rzutów wolnych jak spadające liście, dwukrotny mistrz świata. Didi fryzjer próbował zostać piłkarzem, lewym obrońcą. Ale talentu, jak przyznaje, nie starczyło. Co innego było mu pisane.

40 złotych za golenie

Zanim nas przyjął, sam się ogolił, założył koszulę, wyperfumował przed lusterkiem w rogu salonu, tam gdzie wisi maryjny ołtarzyk. Salon ma góra sześć metrów na trzy. Od wejścia aż po ścianę w głębi i od góry do dołu cały jest w pamiątkach. Oprócz Matki Boskiej w rogu reszta to historia męskiej przyjaźni. Didi, Pele i ich Santos. Na zdjęciach Pele przy piłce i Pele przy strzyżeniu. Koszulki, znaczki, dedykacje, wycinki z gazet. Nad lustrem napis na kafelkach: „Didi Cabeleireiro, Didi Fryzjer”. Za plecami Didiego wiszą w woreczkach koszulki od Pelego z autografami. Didi wszystko chętnie pokaże, opowie, byle nie przy strzyżeniu czy goleniu. Wtedy nie odpowiada na pytania, skupia się. Golenie zajęło mu ponad 40 minut. Przyjemność bycia obsłużonym przez dłonie i brzytwę, które obsługują też króla futbolu, kosztuje 30 reali, ponad 40 złotych. Przeprowadzili się tutaj z Pelem w jednym roku, 1956. Obaj ze stanu Minas Gerais, Joao Araujo o dwa lata starszy. Pele przyjechał do internatu Santosu, a Didi szukać szczęścia w jednym z salonów fryzjerskich, bo na własny jeszcze nie było go stać. Tak jak Pele był kustoszem własnej kariery, zliczał wszystkie strzelone przez siebie bramki i doliczył się grubo ponad 1200, tak i Didi liczy, i wyszło mu już ponad 800 wizyt Pelego i u Pelego. Kiedyś oczywiście były dużo częstsze, strzygł nie tylko Pelego, ale i inne gwiazdy Santosu z lat 50. i 60. Didi pamięta ten moment, gdy piłkarze zaczęli się mocno przejmować swoim wyglądem, modnie czesać, dobrze ubierać. Ich wspomina z sentymentem. Tych młodszych z Santosu, Robinho czy Neymara, z tajemniczym uśmiechem. Młodzi, wiadomo. Zaglądali do niego, ale nie na strzyżenie. Trudno o więcej wspomnień, gdy obaj tak szybko odeszli z Santosu. Didiego trochę smuci, że dziś wszystko w futbolu robi się dla pieniędzy. Ale o tym to nie tylko młode pokolenie, ale i Pele sporo wie. W roku mundialu ma zarobić na reklamach ok. 25 mln dolarów.

Senhor Didi nie wie jeszcze, czy jakiś mecz mistrzostw obejrzy z trybun. W Santosie meczów nie będzie, za to będą tutaj trenować Meksyk i Kostaryka. Meksykanie w centrum imienia króla Pelego. A Kostaryka na Vila Belmiro. Na mecz Didi mógłby pojechać do Sao Paulo, Brazylia – Chorwacja na otwarcie mundialu to byłoby coś. Ale nie ma ani tyle pieniędzy, ani takiej siły przebicia, żeby wejściówkę zdobyć. – A Pele nie może nic wymyślić? – pytamy. Tak, może wymyśli.





SANTOS, PRZYSTAŃ DOBREGO FUTBOLU



Santos to wciąż wielki port przeładunkowy. Tu wylądował futbol w Brazylii, stąd kiedyś ruszyli w świat piłkarscy Harlem Globetrotters z Pele, Zito, Pepe, Coutinho. Tu jest klub, który potrafi przeskoczyć siebie. Niby mały, a tyle wielkich wspomnień



Jedzie się do Santosu inżynierskim cudem – autostradą zawieszoną na estakadach, przebijającą się tunelami przez góry, między jeziorami. Wpada się z niej wprost do największego portu Ameryki Południowej. A potem labiryntem uliczek na stadion Santosu w dzielnicy Vila Belmiro, między rua Princesa Isabel a rua Tiradentes. Czyli między ogień a wodę, między ulicę niedoszłej cesarzowej Brazylii a ulicę najsłynniejszego spiskowca kraju, straconego za próbę obalenia monarchii. Jest jak w domu, jak po sąsiedzku w dzielnicy, która nie jest ani dobra, ani zła. W wąskich uliczkach wokół trybun wszyscy są u siebie i wszystko jest na swoim miejscu. I eleganckie wejście do biur klubu, jak do starego muzeum, i plastikowy sklep z klubowymi pamiątkami. I podupadły bar, i tabliczka na nim: WI-FI gratis. I człowiek z tatuażem Santosu na czole, i bezdomny, który rozbił obóz akurat pod ścianą stadionu, bo tu najwięcej miejsca. Śpi teraz zawinięty jak mumia, obok młoda bezdomna robi sobie na chodniku poranną toaletę.

Prestiż i dewizy

Jeszcze nie ma południa, ale bar na rogu już wzięty. Po sąsiedzku ma swój warsztat pracy fryzjer Didi. Do futsalowej hali pod trybunami, gdzie mają właśnie trening drużyny ośmio- i dziewięciolatków, wchodzi się wprost z ulicy, tak jak i w bramy stadionu. Właśnie podjechał pod Vila Belmiro autobus wożący na mecze młodych piłkarzy. Z boku ma logo Volkswagena i napis: sponsor akademii piłkarskiej Santosu. Dzięki tej akademii i stawianiu na młodych zdolnych klub stał się kiedyś najważniejszym miejscem na mapie futbolu Brazylii i jednym z najważniejszych na świecie. Dał reprezentacji aż 11 mistrzów świata, z Pelem, Pepe, Zito, Gilmarem, Coutinho, Carlosem Alberto i Clodoaldo na czele. Był symbolem joga bonito nieustępującym renomą reprezentacji. Światowym ambasadorem pięknego futbolu, który w latach sześćdziesiątych odwiedził wszystkie kontynenty poza Antarktydą. 25 maja 1960 roku na Stadionie Śląskim prawdopodobnie około 120–130 tysięcy ludzi oglądało dwie bramki dwudziestoletniego króla Pelego, gdy reprezentacja olimpijska przegrała z Santosem 2:5 (a gdyby nie bramkarz Edward Szymkowiak, wpadło by i dziesięć goli). Dzień wcześniej na Stadionie Dziesięciolecia trening Brazylijczyków oglądało kilka tysięcy ludzi.

Santos zachwycał, zarabiał, przerywał wojny. W 1967 roku podczas wojny domowej w Nigerii wojujące strony umówiły się, że w spokoju obejrzą grę Pelego i Santosu na stadionie Króla Jerzego V. To był czas, gdy Santos był już nawet bardziej skupiony na zarabianiu niż na trofeach zdobywanych na boisku, tak wiele ich zdążył zebrać, seriami. Rządzący Brazylią generałowie ogłosili wtedy Pelego „nieeksportowalnym dobrem narodowym”, nie wolno go było sprzedać, ale pokazowe tournée junta wspierała. Był z tego i prestiż, i dewizy.

Santos płynie środkiem

– Gdzie dokładnie zszedł ze statku Charles Miller, ten urodzony w Brazylii Szkot, który 120 lat temu przywiózł z Southampton do Brazylii pierwsze piłki? Jest w porcie jakaś pamiątkowa statua, tablica? – pytamy Bruno Amodio, jednego z szefów marketingu Santosu. – Nie ma tablicy. Port jest tak wielki, że kto by to ustalił. Nakręćcie sobie bramę portową tam, gdzie powstaje muzeum Pelego, przy starym dworcu, i możecie powiedzieć, że tam się wszystko zaczęło – rzuca Bruno, który jest cały czas w biegu i lubi przypominać że w jego dziale wszyscy muszą pracować za dziesięciu. Nie pytamy, jak jest w innych działach. Santos ma 200 pracowników i opinię jednego z najlepiej zarządzanych w ostatnich latach klubów w Brazylii. Konkurencja w tej kategorii nie jest, trzeba to przyznać, mordercza. Nasi brazylijscy rozmówcy są przekonani, że byle klubik z Europy Zachodniej jest lepiej zarządzany niż ich potęgi, wiele tutejszych sukcesów kończyło się lądowaniem w koszmarnych długach, a prezesi klubów władzy raz zdobytej nie zamierzają oddawać. Ale Santosowi jakoś się udaje nawigować środkiem, między skrajnościami.

Pomost do lepszego świata

– To już 12 lat, jak dobre wiadomości dla brazylijskiej piłki płyną głównie z Santosu – pisał niedawno Juca Kfouri, najsłynniejszy brazylijski dziennikarz piłkarski, który na nazwisko zapracował, piętnując skorumpowanych i nieudolnych działaczy. Santos też ma swoje ciemniejsze karty, ze sprzedaży Neymara dostał tylko 17 mln euro z grubo ponad 80, które Barcelona miała zapłacić, bo reszta przepadła u pozostałych udziałowców projektu Neymar. Zamierza o te pieniądze walczyć przed sądem z piłkarzem i jego przedstawicielami. Ale wielu rywali Santosu chciałoby mieć tylko takie problemy. To jest klub dobrze wymyślony. Klub pomost, z którego się wsiada w drogę do bogatszego świata. Nie rampą, służącą tylko do przeładunku, ale właśnie pomostem. Jest miejsce, żeby się rozpędzić, pokazać, dać zapamiętać. Żeby do Europy nie jechać po prośbie, tylko już z wyrobioną marką. Najlepiej z etykietką następcy Pelego, który kiedyś przyjechał tutaj jako piętnastolatek, do akademii Santosu, bo ona najskuteczniej o niego zabiegała. Dziś model Santasticos jest nie do powtórzenia, wtedy najlepsi Brazylijczycy grali w Brazylii, dziś grają w Europie i nie da się tego szybko odwrócić. Ale i to można wykorzystać. To właśnie od odbudowania akademii szkolącej piłkarzy na eksport zaczęło się kilkanaście lat temu podnoszenie Santosu z zapaści. Stąd wyszedł nowy Pele – Robinho, stąd wyszedł nowy Pele – Neymar.

Mały może szybciej

Juca Kfouri pisze o 12 latach dobrych wiadomości, bo to rok 2002 i mistrzostwo Brazylii jest punktem zwrotnym w najnowszej historii Santosu. Wtedy stało się jasne, że pod ręką Marcelo Teixeiry, młodego menedżera z doświadczeniem w wielkich korporacjach, klub naprawdę może znowu wypłynąć na powierzchnię. Teixeira zakończył 18-letnie czekanie na jakikolwiek liczący się tytuł, odbudował akademię, stworzył klubowe muzeum, do którego wchodzi się po wmurowanych w chodnik złotych gwiazdach na cześć Pelego i innych zdobywców Copa Libertadores oraz klubowych mistrzostw świata z lat 1962 i 1963. To za czasów Teixeiry powstał supernowoczesny ośrodek treningowy imienia Króla Pelego, za jego czasów rozwinęła się sprzedaż klubowych pamiątek. Dziś luksusowe centra treningowe i wielkie sklepy z pamiątkami stają się w brazylijskiej piłce normą, trwa wyścig, kto sobie zbuduje większe i nowocześniejsze. Ale wtedy tak nie było. Klub z niespełna półmilionowego Santosu znów, jak w latach 50. i 60. był szybszy niż wielcy rywale z metropolii.

Jest życie po Neymarze

Właściwie nie powinniśmy się dziwić, że nie ma tu żadnego pomnika Charlesa Millera, ani tablicy w miejscu, gdzie wysiadł ze statku z piłkami. Zwłaszcza, że jeszcze nie jest skończone muzeum Pelego. Miller, urodzony w Sao Paulo – ojciec budował w Brazylii kolej – i do Europy wysłany na studia, po powrocie zakładał futbol właśnie w Sao Paulo. Tam ma swój plac przy stadionie Pacaembu, arenie mistrzostw świata 1950. Santos musiał sam zapracować na swoje wspomnienia. Klub przeszłość pamięta, ale cały czas myśli o przyszłości. Pele jest idolem, gabloty poświęcone mu w muzeum klubowym to uczta dla oczu. Ale tak samo mocno rozpycha się tu wszędzie wokół Neymar i inne gwiazdy z ostatnich lat. Taśma produkcyjna ma ciągle wyrzucać nowych młodych zdolnych. Po prezesie Marcelo Teixeirze przyszedł prezes Luis Alvaro de Oliveira Ribeiro, zwany po prostu LAOR, który fortuny dorobił się na nieruchomościach. Po nim, gdy LAOR musiał się usunąć w cień z powodu choroby – Odilio Rodrigues, z jeszcze innego świata: menedżer służby zdrowia. Ale polityka Santosu się nie zmienia: inwestować jak najwięcej pieniędzy w szkolenie młodzieży. Żeby być brazylijską Barceloną. A może raczej – brazylijskim Ajaksem, bo Barcelona potrafi zatrzymać wychowanków na lata, a Ajax i Santos mogą tylko walczyć, by swoje perły sprzedawać jak najdrożej. Oddawać gwiazdy i już się skupiać na kreowaniu nowych. Był Robinho, który pomógł zdobyć mistrzostwa Brazylii w 2002 i 2004, ale gdy odszedł, świat się nie zawalił. Nastał w końcu Neymar, pomógł zdobyć Copa Libertadores 2011, ale jest i życie po Neymarze. Na nową gwiazdę już jest szykowany osiemnastolatek Gabriel Gabigol. W umowie sprzedaży Neymara do Barcelony był też zapis o pierwszeństwie klubu z Katalonii do kupna Gabigola i jeszcze dwóch talentów Santosu, Victora Andrade i Givy.

92 szkółki

Drużyny młodzieżowe są tak samo ważne dla klubu jak seniorska. Jest ich siedem, od 11 do 20 lat, wszystkie grają w tym samym ustawieniu. Meninos da Vila, Chłopaki z Vila (Vila Belmiro), jak są nazywani piłkarze ze szkółki, to ma brzmieć dumnie. Jak chłopaki z barcelońskiej La Masii czy amsterdamskiego De Toekomst. Santos zbudował im osobny ośrodek treningowy, CT Meninos da Vila, też piękny i nowoczesny, z boiskami imienia Robinho i Diego (ten Diego z Atletico, którego przepiękny gol na Camp Nou był kluczowy dla wyeliminowania Barcelony z Ligi Mistrzów). W całym kraju Santos ma aż 92 szkółki, z czego 34 poza Stanem Sao Paulo, w najodleglejszych kątach Brazylii, żeby nie przegapić talentów z Północy ani z Południa. Cztery szkółki działają zagranicą, w USA, Korei Południowej, Japonii i Paragwaju. Talenty wyszukuje zespół skautów rozlokowanych w ośmiu miastach Brazylii, a ich szefem jest Sandro Orlandelli, który kiedyś pracował w Arsenalu. Ściągają i analizują wideo kandydatów do drużyny powyżej 10 lat, młodzi piłkarze uczą się w szkole z lekcjami dostosowanymi do rytmu treningów i meczów, z oddelegowanymi nauczycielami, którzy pomagają w nauce po godzinach. Klub monitoruje ich postępy w szkole, frekwencję. Orlandelli i jego skauci szukają piłkarzy, którzy się dobrze czują z piłką przy nodze i są szybcy. Warunki fizyczne to sprawa drugorzędna. Wystarczy zresztą spojrzeć na Robinho czy Neymara. Młodzi mają się przede wszystkim cieszyć grą. Santos to ma być fabryka fantazji i techniki. „Sto lat futebol-arte” – głosi rocznicowy napis przy głównym wejściu na stadion. Stulecie Santos obchodził dwa lata temu.

Uwielbienie na eksport

Drużyny ośmio- i dziewięciolatków właśnie kończą w hali futsalowej ćwiczenia z koordynacji ruchowej. Teraz czas na naukę szybkiego wychodzenia na pozycje, potem będzie jeszcze mecz, jako nagroda. Większość gwiazd Santosu z ostatnich lat zanim zaczęła szaleć z piłką na trawie, ćwiczyła tutaj, pod trybunami stadionu. Nie tylko zresztą gwiazd Santosu, to futsalowe boiska są w Brazylii szkołą mistrzów. Grali na nich Pele, Zico, Rivelino, Ronaldo, Ronaldinho, wyliczanka nie ma końca. Futsal zaczął podbijać Brazylię od lat 40., najpierw anektował boiska do koszykówki, potem budował swoje. Dziś gra w tym kraju w futsal 11 milionów piłkarek i piłkarzy. W Santosie w kategoriach wiekowych od 8 do 11 lat niemal wszystkiego uczy się na futsalowym boisku. Każda grupa liczy po kilkunastu, nawet do 20 piłkarzy. – Kolejne kategorie wiekowe grają coraz większymi piłkami i ćwiczą coraz dłużej. Na każdych zajęciach jest dwóch trenerów, sekcja futsalowa ma swój własny sztab medyczny, drużyny jeżdżą ciągle na turnieje szkolne albo stanowe, których mamy tu mnóstwo – mówi Jose Alexandre Barata, koordynator szkolenia. Młodzi piłkarze płacą po 80 reali miesięcznie (ok. 105 złotych), ale najzdolniejsi wszystko mają za darmo. Grupy od 11 do 14 lat już łączą futsal z grą na trawie, a potem zaczyna się selekcja. Najzdolniejsi przeskakują do drużyny piłkarskiej, zaczynają też odwiedzać siłownię. Ci mniej zdolni wracają do futsalu, licząc, że może za rok, dwa i oni dostaną się do Meninos da Vila. Dla tej szansy ściągają do Santosu młodzi piłkarze z całego kraju, wiedząc, że tu będą ważni, będą mieli czas dojrzeć, kibice będą dla nich bardziej wyrozumiali niż gdzie indziej. Może znaleźliby w Brazylii lepsze akademie, choćby w Cruzeiro Belo Horizonte, ale nie znajdą drugiego klubu który tak stawia na młodych i z którego jest taka dobra droga w wielki świat. Santos nigdy w Brazylii nie zagrozi twierdzom Flamengo czy Corinthians, jeśli chodzi o uwielbienie kibiców. Ale Santos – futbolowy towar eksportowy, nie ma sobie tutaj równych.





TRUDNA WIARA W NEYMARA



Gdy Brazylia dostawała mundial 2014, on właśnie stawał się zakładnikiem. Luksusowym, ale zakładnikiem: licencją na zarabianie dla rodziny, klubu, potem ligi i reprezentacji. W roku mistrzostw system Neymar zaczął pękać. I tak cud, że się to wszystko tak długo utrzymało na jednych plecach.



Dopadnie cię w wąskiej uliczce z reklamą jakiegoś akumulatora. Dopadnie w księgarni, namawiając, żebyś zbierał mundialowe naklejki. W supermarkecie, gdzie stoi na tekturowej ściance razem z trenerem kadry Luizem Felipe Scolarim. Przy urzędzie miejskim w Teresopolis przypomni ci z plakatu, że jesteś tu, gdzie trenuje reprezentacja. Otwierasz gazetę, on zachwala majtki. Włączasz telewizor, a on znów cię pyta, dlaczego jeszcze nie masz bokserek Lupo. Albo dezodorantu Rexony. Albo napoju Guarana Antarctica. Na reklamowe żniwa wyruszyło przed mundialem pół brazylijskiej kadry, z trenerem Scolarim na czele. Thiago Silva i Paulinho powiedzą ci, jaki masz wybrać smartfon, Thiago jeszcze doprecyzuje, w jakiej sieci, David Luiz – co masz wziąć na ból głowy (na wszelki wypadek weź, bardzo się przyda po obejrzeniu reklamy linii lotniczych TAM, właśnie z Luizem, Silvą i Marcelo). Ale wszystko, co oni robią, Neymar robi bardziej.

Kto ma Neymara, ten ma zyski

Może ma kryzys formy, może razem z Barceloną odpadł już z Ligi Mistrzów (ale opłakując porażkę z Atletico, nie zapomniał odsłonić na boisku majtek Lupo) i przegrał Puchar Króla, może staje się w Katalonii kozłem ofiarnym. Rzeczywiście, niewiele drużynie na razie dał jak na te blisko 100 milionów wypłacone na stole i pod stołem, w sumach odstępnego, prowizjach, pensjach, zaległych podatkach dla hiszpańskiego fiskusa. Ale w reklamie bez zmian: kto ma Neymara, ten ma zyski. Przez ostatnie kilka lat młoda Brazylia czesała się jak on, słuchała tego, co on, nosiła to, co on. I to się szybko nie zmieni. Nawet w muzeum Santosu, klubu Pelego, zanim dotrzesz do gablot króla, zwabi cię tuż za wejściem Neymar: wersja futurystyczna, posąg z blachy. A za nim gablota z wystawą jego zdobyczy. Każdy tu musi mieć swoje zdanie na temat Neymara: że najzdolniejszy albo że przereklamowany. Pracowity albo rozpuszczony. Że udaje faule albo że się na niego w Europie uwzięli. Że będzie gwiazdą mundialu albo przepadnie. I tylko czasami się Brazylijczycy łapią na tym, że właściwie to niewiele o Neymarze wiedzą. Tyle, ile im chce powiedzieć w coraz rzadszych wywiadach, pokazać na Instagramie albo ćwierknąć na Twitterze. Reszta jest za murem, który tworzą ojciec, sztab kilkunastu doradców do spraw wizerunku, udziałowcy, menedżerowie. Neymar może na Instagramie ogłosić, że jego związek z Bruną Marquezino, gwiazdą telenoweli telewizji Globo, dobiegł końca (teraz pora na początkującą modelkę Gabriellę Lenzi). Ale już prawdę o jego transferze do Barcelony, tajnych klauzulach itd. musiał ujawnić hiszpański sąd. Prezes Barcy Sandro Rosell zapłacił za to dymisją, karawana idzie dalej. A jeszcze się pewnie parę takich klauzul, nieodkrytych, uzbierało. Tylu tu było doradców i promotorów, tyle się po drodze przewinęło sław brazylijskiej piłki, od Zito, przez Pelego, po Ronaldo. Projekt Neymar ma już dziewięć lat, na dobre wystrzelił do przodu siedem lat temu. Neymar miał wtedy lat 15. A Brazylia właśnie zdobywała prawo organizowania mundialu i bardzo potrzebowała kogoś takiego jak on.

Ojciec i syn

Mówimy Neymar, ale to jest Neymar junior. I bez tego „junior” zrozumieć jego karierę dużo trudniej. Neymar senior jest zawsze za plecami syna. Nawet w oficjalnej autobiografii jest rozdział od niego: jakim sam był piłkarzem, dlaczego nie zrobił większej kariery (gruźlica, kontuzje) itd. Z milionów euro wydanych przez Barcelonę na transfer Brazylijczyka aż 40 dostała rodzina spółka N+N. Można powiedzieć, że rodzice wykupili udziały w swoim synu. Interes życia. Ojciec miał też dostawać od Barcy prowizje m.in. za wyszukiwanie talentów dla klubu. Od siedmiu lat Neymar senior zajmuje się tylko karierą syna. Rzucił pracę mechanika w firmie transportowej z Santosu, gdy junior zarobił dla rodziny pierwszy milion. Wtedy jeszcze milion reali (dziś to ponad 1,3 mln zł): tyle ówczesny prezes Santosu Marcelo Teixeira wypłacił rodzinie, żeby Neymar zapomniał o propozycji Realu Madryt – zawiózł go tam razem z ojcem Wagner Ribeiro, menedżer Robinho – i został w Brazylii. Teixeira dorzucił jeszcze kilkupokojowy apartament z basenem niedaleko stadionu Santosu. Dziś mieszka tam matka dziecka Neymara. Ojcem Daniego Lukki piłkarz został, gdy miał 19 lat. Ale u niego wszystko działo się zawsze bardzo szybko.

Co rok los na loterii

Miał 7 lat, gdy do rodzinnego domu w Sao Vicente, sypialni Santosu, zapukał poszukiwacz talentów. Zapytał, czy może chłopaczka, którego przyuważył podczas meczu ojca, jak wyczyniał cuda z piłką na trybunach, zabrać do klubu, do Portuguesy Santista. Miał 11 lat, gdy zapukał kolejny, tym razem Zito. Jedna z legend Santosu, dwukrotny mistrz świata z Brazylią, wygadany defensywny pomocnik, który nie bał się na boisku ryknąć nawet na Pelego. Zito, czuwający nad szkoleniem młodzieży w Santosie, obiecał rodzinie, że w klubie przychylą Neymarowi nieba. Specjalnie dla niego stworzyli tam drużyny do lat 11 i 12, bo wcześniej system szkolenia nie był aż tak rozwinięty. Barata, koordynator szkolenia grup futsalowych w Santosie, opowiada, że od początku było jasne, że to będzie wielki piłkarz. W ostatnich latach w sali pod trybunami Vila Belmiro oprócz Neymara grali tu w futsal m.in. Diego z Atletico Madryt, Robinho. – Ale Neymar był od nich dużo lepszy – mówi Barata. Brazylia usłyszała o Neymarze, małym magiku z Santosu, gdy miał 13 lat. Dwa lata później była historia z Realem, która na dobre odmieniła życie rodziny. Neymar senior lubi przypominać, jak bardzo skromne życie prowadzili wcześniej i jak w głębi duszy pozostali mimo milionów tymi samymi prostymi ludźmi. Po kolejnych dwóch latach Neymar podpisał kontrakt z Nike, od razu na wiele lat. Wtedy już wszystko pędziło w zawrotnym tempie. Od pensji 10 tysięcy reali miesięcznie, zawrotnej jak na 15-latka, skok do 125 tysięcy reali miesięcznie rok później, a potem już do milionowych zarobków. 19-letni Neymar dostał od Santosu kontrakt, który pozwolił mu zarabiać tak, jak w Europie, a gdy dołożyć do tego umowy sponsorskie, awansował do dziesiątki najlepiej zarabiających piłkarzy na świecie. To tak jakby nastolatek co rok wygrywał na loterii coraz więcej. I nie zwariował, nie przestał pracować nad sobą. Nawet gdy obrósł w piórka na tyle, że zaczął sobie ustawiać trenerów w Santosie, nie przestał wymagać od siebie. Można Neymara seniora oceniać różnie, ale gdyby nie jego determinacja i kokon uwity wokół syna, pewnie nie byłoby to możliwe. Jak sukcesy Leo Messiego bez Jorge Messiego, jak sukcesy Kaki bez Bosco Leite. Bez ojców, którzy byli jednocześnie i kumplami, i menedżerami, twardymi negocjatorami, biorącymi od klubów milionowe prowizje. Ale żeby był sukces, taki ojciec i syn muszą jeszcze znaleźć właściwy klub.

Klub młodych

Santos, leżący ok. 70 km od Sao Paulo, jest wyspą. A przy tym największym portem Ameryki Południowej, tu kiedyś przypływali brytyjscy inżynierowie, którzy stali się dla Brazylii nauczycielami futbolu, stąd odpływała kawa. Santos Futebol Clube też jest wyspą. Jest inny. Ma dziś jeden z najmniejszych stadionów w lidze, nie ma możnych przyjaciół we władzach, nie jest szczególnie popularny w Brazylii, o czym nam kibice innych klubów chętnie w rozmowach przypominali. Jest jedynym wielkim klubem stanu Sao Paulo, który nie ma siedziby w bogatej metropolii. Ale potrafi te bariery przeskoczyć. Kiedyś, za czasów Pelego, Zito i innych piłkarzy złotego pokolenia, Santos był najlepszym sportowym towarem eksportowym Brazylii, objeżdżającym świat na dewizowych tournée. Teraz, tak jak wtedy, jego największą siłą jest klubowa akademia i to, że nie boi się stawiać na jej wychowanków. Żeby przebić się do składu Corinthians Sao Paulo, musisz wygrać wojnę. W Palmeiras zawsze łatwiej mieli piłkarze, którzy grali pięknie. A Santos to klub młodych. Tu szefowie mają cierpliwość, poczekają. Wiedzieli, że Neymarowi najbardziej potrzeba czasu, i przekonali go, że nie warto się spieszyć do Europy. Zostań, dojrzej, zarobisz, ile trzeba, a my razem z tobą. To Ronaldo, przenosząc się w 2009 roku z Milanu do Corinthians, pokazał, że futbol bogacącej się Brazylii jest już gotowy, by utrzymywać gwiazdy na milionowych kontraktach. Zaczął się boom, zaczęło się chodzenie na mecze dla Ronaldo. A gdy ten przegrał ostatecznie walkę ze swoimi kolanami, Neymar był już gotowy do przejęcia jego roli. Zresztą w Ronaldo ma do dziś doradcę biznesowego, który dla niego zdobywa nowe kontrakty sponsorskie.

Joga bonito żyje

Brazylijska piłka bardzo potrzebowała potwierdzenia, że nie tylko się bogaci, ale że joga bonito i futebol-arte wbrew pogłoskom jeszcze tutaj nie umarły wraz z gaśnięciem pokolenia Ronaldo. Neymar jej to dał. To było szaleństwo. Na meczach Santosu między kibicami tego klubu i kibicami rywala siadali kibice Neymara, piszcząca publiczność jak z koncertu boysbandu, dziewczyny z transparentami: „Neymar, chcę mieć z tobą dziecko”. Romario i Pele, którzy jeszcze wtedy potrafili być zgodni, domagali się od trenera Dungi, by zabrał młodego już na mistrzostwa świata do RPA. Nic nie wskórali, ale było jasne, że mundial u siebie to już musi być jego czas. Neymar stał się kurą znoszącą złote jajka dla wszystkich, od rodziny, przez doradców, po kadrę. Nawet ministerstwo turystyki zrobiło z niego swojego ambasadora, twarz Brazylii organizującej w odstępie dwóch lat dwa największe wydarzenia sportowe na świecie, mundial i igrzyska. Wszystko się w tym projekcie Neymar przeplata. Nike to sponsor Neymara, ale i kadry, podobnie jak Ambev, potentat na rynku napojów. Panasonic wspiera Neymara i ruch olimpijski. Volkswagen – Neymara i akademię Santosu. Claro to partner Neymara i Ronaldo.

Miło już było

Pytanie, czy nie zebrało się tego za dużo jak na tak młodego chłopaka, dopiero 22-letniego. W niewielkim Santosie wystarczyły trzy mistrzostwa stanowe i Copa Libertadores 2011, żeby Neymar był nietykalny. W reprezentacji też Neymar długo miał nieograniczony kredyt zaufania, ale gdy drużyna z nim przegrała i turniej olimpijski w Londynie i Copa America, zaczęły się pytania, czy w tym szale na Neymara nie ma za dużo dymu, a za mało ognia. Piękno pięknem, ale prowadzenie do zwycięstw też by się przydało. Świetna gra w Pucharze Konfederacji nie do końca te wątpliwości uciszyła, bo to jednak turniej małej rangi w porównaniu z tym, co Neymara czeka w mundialu. A przyjedzie na niego po szkole życia w Barcelonie. Tam miło już było, a teraz coraz częściej pojawiają się pytania, co właściwie Neymar takiego daje drużynie, że warto było za niego tyle zapłacić. Transfer do Katalonii, jak wszystko w życiu, był zaplanowany dużo wcześniej. Już gdy grał przeciw Barcy w finale klubowych mistrzostw świata 2011, miał z nią przedwstępną umowę. Chciał w Barcelonie znaleźć spokój, którego nie miał w Brazylii. Nie znalazł. Miał przez ten sezon dać odpowiedź, czy dojrzał do europejskiej piłki. Nie dał. Definitywnej, bo momenty były. Ale to za mało.

Scolari dzwoni i atakuje

Trener Scolari jest w niego zapatrzony jak w obrazek, dzwoni do Barcelony co drugi dzień, nie wahał się nawet atakować byłego już trenera Barcy Gerardo Martino, że wystawia jego bohatera nie tam, gdzie trzeba – Neymar na prawej stronie się dusi. Brazylijscy dziennikarze podejrzewają, że to sam piłkarz mu się na to poskarżył i poprosił o wsparcie. Wcale niewykluczone, że na mundialu, wypoczęty po przerwie na leczenie kontuzji, będąc niekwestionowanym liderem drużyny, Neymar będzie wspaniały. Ale jeśli mu się nie uda, pozostanie niespełnioną obietnicą i aż do następnego mundialu od takiej etykietki trudno mu się będzie uwolnić. W klubowym muzeum Santosu, na końcu wielkiej gabloty stojącej między wspomnianym Neymarem z blachy a wielką statuetką Pelego uplecioną z drutu jest telewizyjny ekran: na nim non stop lecą powtórki gola, za którego Neymar dostał w 2011 nagrodę Ferenca Puskasa. Przyznaje się ją strzelcowi najpiękniejszej bramki na świecie w danym sezonie. Bramka jest z meczu Santos – Flamengo, samo piękno i lekkość: Neymar zaczyna rajd spod linii bocznej, kilkadziesiąt metrów od bramki. Oddaje piłkę, dostaje ją z powrotem, robi slalom między kilkoma rywalami i strzela. Można to oglądać do znudzenia. Jedna informacja nie dość mocno rzuca się w tej gablocie w oczy: że Santos tamten mecz z Flamengo przegrał.





AWANTURNIK DIEGO COSTA



Nowy koszmar z Maracany wygląda tak: Diego Costa, Diego zdrajca, strzela w finale gola, który daje Hiszpanii mistrzostwo świata. Ale czy Brazylijczycy naprawdę będą potrafili znienawidzić takiego zdrajcę, który nikomu lojalności nie obiecywał? I którego historia jest tak bardzo brazylijska?



Imię ma po Diego Maradonie, więc może był w tym jakiś wyższy plan, żeby Brazylii zagrać na nosie. Bratu ojciec dał na imię patriotycznie, Jairzinho. Po mistrzu świata z 1970. Ale brat kariery w piłce nie zrobił. Nie wyszedł poza pastwisko z bramkami, na którym grali w dzieciństwie i przerywali mecz za każdym razem, gdy ciężarówki wożące tytoń z plantacji wokół Lagarto musiały przejechać przez środek boiska. Tytoń to tutaj, w połowie drogi wzdłuż wybrzeża Nordeste – biednej, lekceważonej przez lata północno-wschodniej części kraju – główne źródło utrzymania. Lagarto, czyli Jaszczurka, to stutysięczne miasto cztery godziny jazdy na północ od Salvadoru. Miasto bez kina, z dopiero powstającą galerią handlową, z pomnikiem jaszczurki w centrum. W niedalekim Aracaju, stolicy stanu, są przynajmniej piękne plaże, ale i tak czujesz się, jakbyś wylądował na tropikalnym przystanku Alaska. Małe lotnisko, na którym nikomu nic się nie chce, a hala odlotów i przylotów ma tylko jedną pełną ścianę, pozostałe tworzą raczej elegancką zagrodę, przez którą wpada wiatr.

Przystanek Sao Paulo

Futbol nigdy w Lagarto nie wyrósł. Diego mówi, że to chyba najgorsze w Nordeste miejsce, by się uczyć piłki. To legendy, że się wychował na ulicy i pierwszy raz zagrał na trawie, gdy miał kilkanaście lat. Może wygląda na ulicznika, i tak gra, ale jest z porządnej, średnio zamożnej rodziny, syn rolnika i przedszkolanki. A trawa była, bramki też. Nawet boisko do futsalu, gdzie sobie wywalczył szkolne stypendium. Był też klub. Tyle że bez przeszłości i przyszłości. Diego nigdy nie zagrał w Brazylii w profesjonalnej drużynie. Nawet gdy już pojechał za pracą i futbolem – w tej właśnie kolejności – do Sao Paulo, grał tylko w dziecięcych drużynach Barcelony, tej z Ibiuny, która w międzyczasie przestała istnieć. Wyjechał do wielkiego miasta jako 16-latek, tak jak wielu przed nim, którzy z tej północno-wschodniej Brazylii B albo i Brazylii C uciekali na południe. Za lepszym i ciekawszym życiem, telepiąc się trzy dni autobusem albo na pace ciężarówki, jak przyszły prezydent Lula w drodze ze swojego Pernambuco do Sao Paulo. Dla Costy Sao Paulo było tylko przystankiem. Niecałe dwa lata później odleciał już do Europy: przez Portugalię i przez świat dziwnych piłkarskich geszeftów trafił do Hiszpanii, do Atletico Madryt.

Zdradziłeś miliony

Dziś jest gwiazdą, a w Lagarto jest już prawdziwa futbolowa szkółka – Bola de Ouro, Złota Piłka. Z kilkoma boiskami, a nie jednym, z bramkami z metalu, a nie drewna, z kilkuset uczniami, kilkunastoma profesjonalnymi trenerami, kursami komputerowymi po godzinach. Za wszystko płaci Diego Costa. Gdy debiutował rok temu w reprezentacji Brazylii, rodzina pojechała do Aracaju, żeby mieć trochę spokoju, bo w Lagarto było szaleństwo, tłumy przed telewizorami w barach: Diego, nasz chłopak z piłkarskiej pustyni, został gwiazdą Atletico i zagra w reprezentacji w meczach z Włochami i Rosją. Kilka miesięcy później ich chłopak ogłosił, że jednak nie chce już grać dla Brazylii. Woli Hiszpanię, kraj który mu dał radość, gdzie mu się urodziła córka, gdzie mieszka od sześciu lat i od którego w 2013 dostał obywatelstwo. Kilka tygodni temu zadebiutował w nowej kadrze. Jeśli nie będzie miał kontuzji, przyjedzie z Hiszpanią na brazylijski mundial. Jako szwarccharakter, ten który się odwrócił plecami do marzeń milionów ludzi, jak to ujął trener Brazylii Luiz Felipe Scolari. I tak był łagodny. Jeden z działaczy federacji powiedział, że Costa zrobił to wszystko dla pieniędzy, a szef federacji Jose Maria Marin nalegał, by wykorzystać każdy prawny kruczek i uniemożliwić mu grę dla Hiszpanii. A jeśli już się nie da, to go karnie pozbawić obywatelstwa.

Brazylijski patriotyzm mundialowy

Kibice mają mu podczas mundialu zamienić życie w piekło. – On mówi, że kiedyś wróci do Brazylii, żeby tu zamieszkać? Chciałby. Nie ma szans. Ludzie go naprawdę nie znoszą. Choć właściwie spędził tyle czasu w Hiszpanii, że to nie miałoby sensu, żeby grał dla Brazylii – mówi Marcos Clementino, telewizyjny dziennikarz zajmujący się Corinthians Sao Paulo. – Kibice będą przeciw niemu. Ale czy to nienawiść? Raczej powierzchowna. Gdyby Diego Costa coś ważnego zrobił dla naszej reprezentacji, to co innego. Ale on zagrał w dwóch towarzyskich meczach, i to krótko. Nigdy nie grał w brazylijskiej lidze – tłumaczy Fabio Pinel z TV Bandeirantes, stacji z Belo Horizonte. – Moim zdaniem będzie wokół niego spokojniej niż myślimy, ale tylko do jego pierwszego gola dla Hiszpanii. Potem na jego miejscu sprawdzałbym bardzo dokładnie, co ma na talerzu i kto stanął za jego plecami – mówi półżartem Mauricio Savarese, brazylijski korespondent „Four Four Two”. Gdy rozmawiamy o Atletico Madryt, rewelacji ostatniego sezonu w Europie, Mauricio co chwila wtrąca mimochodem coś uszczypliwego o Coście. – Chciałbym żeby Atletico pogodziło Real z Barceloną, sprzątając im tytuły sprzed nosa. Oczywiście chciałbym też, żeby przy okazji Costa połamał sobie nogi – wygłasza z teatralnym gestem i wybucha śmiechem. Żart. Przyznaje: gdyby Costa był Argentyńczykiem, to na mundial w Argentynie po takiej zdradzie musiałby jechać z ochroniarzami, bo tam się kadrę traktuje śmiertelnie poważnie, z bogoojczyźnianym patosem. – A u nas? Będzie mu łatwiej, bo Brazylia to jest kraj małych ojczyzn. Brazylijczycy są prawdziwymi patriotami tylko podczas mundiali – mówi. – A dla mnie i tak jest zdrajcą – mówi Ricardo Gentil, dziś menedżer, kiedyś piłkarz Sao Paulo FC i kadry Brazylii do lat 16. – Może na jego miejscu zrobiłbym to samo, ale jest zdrajcą. Wiem, że Brazylijczyków grających dla innych krajów było przed nim wielu, że może lepiej być gdzieś docenianym, niż w rodzimej kadrze być na doczepkę. Brazylia ma 200 milionów mieszkańców szalonych na punkcie futbolu i nigdzie na świecie nie jest tak trudno przebić się do tej jedenastki, która gra. Rozumiem wybór tych, którzy wiedzieli, że nie mają szans. Ale przecież on miał. Scolari go chciał. Zdrada – mówi. – Rzeczywiście, Scolari specjalnie poleciał do niego do Madrytu, przekonywać go, że na niego liczy. A on niedługo później zrobił woltę – mówi Mauricio Savarese. Diego będzie kolejnym w całym zastępie Brazylijczyków, którzy zmienili reprezentację. Tylko w ostatnich latach robili to nasz Roger czy Chorwat Eduardo (jeden z robotników na stadionie w Sao Paulo pracował w koszulce Szachtara Donieck z jego nazwiskiem), a dla Hiszpanii grali już Donato i Marcos Senna. Ale dopiero Costa wywołał tyle szumu.

Tato, trzeba być mężczyzną

Również dlatego, że to jest brazylijski Luis Suarez, genialny piłkarz który dzieli. Niełatwy i na boisku i poza nim. Przyznaje, że ma bardzo krótkie styki i od małego wpadał przez to w kłopoty. Z czasem, przekonuje, ucywilizował się, ale rywale których opluł, uderzył albo wyzwał mają pewnie inne zdanie. Od małego grał w piłkę rozbestwiony swoją fizyczną przewagą nad rywalami, bo szybko urósł. I traktował futbol jako dodatek do zarabiania. Po to pojechał do Sao Paulo. Chciał mieć swoje pieniądze, kupić sobie za nie motocykl, mieć za co zaprosić dziewczynę na kolację, zapracować na łatwiejsze życie niż mieli ojciec z matką. Przestać słuchać kpin z Nordestinos, na których się na południu patrzy z wysoka. Rodzice puścili go do Sao Paulo tylko dlatego, że mieli tam rodzinę. Diego mieszkał u wujka, dorabiał sobie na jego stoisku w galerii handlowej Page. To właściwie bazar pod dachem. Diego wspomina jak kursował do Paragwaju i z powrotem, po podróbki na handel. Lepiej na tym zarabiał niż na grze w piłkę, więc gdy wujek go przekonywał, że powinien spróbować w tej podrabianej Barcelonie i pojechać z nią na turniej stanowy, początkowo się opierał, miał już zaplanowane inne biznesy. Ale usłyszał: to ja ci dam tyle pieniędzy ile byś przez ten czas zarobił, jedź. Na tym właśnie turnieju wypatrzył go Armando Silva, poszukiwacz talentów. Pracujący dla Portugalczyka Jorge Mendesa, najpotężniejszego menedżera piłkarskiego ostatnich lat. I tak się zaczęło. Ludzie Mendesa zobaczyli w Coście nieociosaną wersję młodego Ronaldo: siłę, spryt, łatwość zmiany kierunku, piłkę przylepioną do nogi i potężny strzał jakby od niechcenia. Gdy poprosił rodziców o zgodę na wyjazd, ojciec z kontraktem przesłanym przez Mendesa i Sporting Braga pojechał do Sao Caetano, klubu pod Sao Paulo, żeby poprosić o ocenę, czy to nie jakaś hochsztaplerka. Prezes Sao Caetano powiedział, że nie, ale że on da tyle samo i niech młody gra u niego, skończy szkołę w Brazylii. Diego odpowiedział ojcu: – Jeśli mnie nie puścisz, to się już do ciebie nigdy nie odezwę. Tato, dałem im już słowo. Trzeba być mężczyzną.

Piłkarskie wędrówki ludów

Chyba nie do końca wtedy wiedział, w co wdepnął. Kursował przez następne lata od Bragi, przez Porto i tamtejszy Penafiel do Madrytu, gdzie już go przechwyciło Atletico, a potem znowu do Bragi i przez Vigo, Albacete, Valladolid znów Atletico Madryt, Rayo Vallecano – do Atletico. Przechodził a to na wypożyczenia, a to na wymiany z innymi zawodnikami, a to z opcją pierwokupu, w tę i z powrotem, z prawami ekonomicznymi do jego transferów dzielonymi między różnych udziałowców. Mówiąc krótko, przerobił wszystko to, co jest kojarzone z handlem piłkarzami, zwłaszcza młodymi piłkarzami na linii Brazylia – Portugalia. Jeśli Neymar był przez ostatnie lata dla Brazylii dowodem, że jej futbol wzbogacił się znowu na tyle, że potrafi zatrzymać u siebie na dłużej taki talent, to Diego Costa jest symbolem tej drugiej Brazylii, przehandlowanej za młodu. Każdego roku Brazylia wysyła w świat średnio ok. 800 piłkarzy, zarabiając na tym około ćwierć miliarda dolarów (wszystkich transakcji zrobiła w poprzednim roku 1402, jest światowym liderem). A Portugalia już od 2002 jest nieprzerwanie liderem w imporcie z Brazylii, odpowiada już za 35 procent. I coraz bardziej się rozpycha właśnie w Nordeste, gdzie nie ma tylu silnych klubów, zdolnych zatrzymać młodzież. To stąd, z położonego o kolejne cztery godziny jazdy na północ od Lagarto Maceio, odleciał do Portugalii Pepe, też nie rozgrywając w Brazylii ani jednego profesjonalnego meczu wśród seniorów i też wybierając grę dla przybranej ojczyzny. Pepe grał w Corinthians Alagoano. Przez ten klub przeszedł też – a raczej przeleciał, bo nie zagrał w nim żadnego meczu – do Europy Deco. Kolejny Brazylijczyk, który zagrał dla innego kraju. Dla Portugalii, razem z Pepe, a namówił ich do tego ówczesny trener portugalskiej kadry Luiz Felipe Scolari, dziś mówiący coś o zawiedzionych nadziejach milionów. Skąd taka transferowa sprawność Corinthians Alagoano, trzeba by pewnie pytać Jorge Mendesa. Albo Antonio Araujo, udziałowca klubu, biznesmena zamieszanego swego czasu w aferę korupcyjną w portugalskiej piłce.

Diego pod własną flagą

Dziś Diego Costa jest z Atletico na szczytach futbolu. Zmieniał ojczyzny, zmieniał kluby, ale Mendesa nie zmienił. Już wysłał ze swojej szkółki w Lagarto pierwszą grupę najzdolniejszych dzieciaków, którym superagent i jego ludzie postarają się otworzyć drzwi w portugalskich klubach. Może i miał rację ten działacz CBF, że wybory Costy są podyktowane tylko pieniędzmi. Ale on przecież od małego tego nie ukrywał. To piękne, że Dante z Bayernu Monachium, też z Nordeste, też przykład późnej kariery, gra dla Brazylii, choć go kusili Niemcy. Ale Diego wie swoje. To jest ten typ piłkarza, który zawsze gra tylko pod własną flagą. Kondotier futbolu, któremu wszędzie dobrze, gdzie jest żołd i dziewczyna. Albo raczej, skoro z Brazylii, nie kondotier, a bandeirante, czyli awanturnik goniący po kraju za niewolnikami, złotem i własną sławą, ale przy okazji zostający bohaterem. Ci łapiący niewolników dla zarobku, ale też zdobywający nowe ziemie bandeirantes mają dziś w Brazylii swoje ulice i pomniki. Możesz takiego bandeirante Diego Costę pochwalać lub potępiać, ale wolisz go mieć po swojej stronie. W Lagarto tak właśnie na to patrzą. Mama Diego na pytania o wybór syna opowiada, że jest tylko jedna drużyna którą wspiera, nazywa się Diego Costa. Ojciec na debiut syna w barwach Hiszpanii nie przyjechał, mówił że za zimno, ale jakoś się z decyzją pogodził. W mieście jest mural w hołdzie Coście, szkółka przeżywa oblężenie, a dzieci krzyczą do kamer: Diego, chcemy być tacy jak ty. Pierwszy trener Costy mówi już nawet o nowym Maracanaco. Że Diego strzeli w finale, Hiszpania będzie mistrzem, a on, choć decyzji wychowanka początkowo nie rozumiał, będzie świętował. Bo to nie będzie ani gol dla Hiszpanii, ani przeciw Brazylii. To będzie gol Lagarto.





JAK RONALDO ZOSTAŁ GRUBĄ RYBĄ



Raz jest maskotką, raz taranem. Z wdziękiem pakuje się w kolejne konflikty interesów. Grał jak Pele, zarabia jak Pele, ale bawi się jak Garrincha i pozostał tak bliski ludziom jak on. Bardzo lubiany, bardzo wpływowy. Dziś organizuje mundial, jutro przejmie władzę w piłkarskiej federacji?



Przedmundialowy ceremoniał wyglądał z reguły podobnie: Jerome Valcke, sekretarz generalny FIFA, ruszał co jakiś czas z gospodarską wizytą w te wszystkie miejsca, gdzie przygotowania do mundialu szły źle. A jego świta, z Ronaldo na czele, mówiła mu, żeby był spokojny, bo będzie dobrze. W tej objazdowej świcie oprócz Ronaldo bywał Bebeto, mistrz świata z 1994 roku, członek komitetu organizacyjnego mistrzostw. Był też Aldo Rebelo, czyli brazylijski Jan Maria Rokita, który sławę zdobył w parlamentarnej komisji śledczej do spraw korupcji: korupcji w futbolu. W tej komisji Rebelo przepytywał między innymi Ronaldo, próbując dociec co się stało w dniu przegranego finału z Francją w mundialu 1998. Dlaczego świadek Ronaldo, piłkarz roku FIFA w 1996 i 1997, miał tego dnia dziwną zapaść. I dlaczego w ogóle wyszedł po tej zapaści na boisko. Czy to był kolejny dowód, że brazylijska federacja piłkarska zrobi wszystko, co jej powie Nike, czyli sponsor świadka oraz kadry. A Ronaldo odpowiedział wtedy komisji z rozbrajającym uśmiechem: – Jest wiele prawd, ja mam nadzieję, że moja prawda się panom spodoba. I przez całe przesłuchanie bawił się z członkami komisji w kotka i myszkę, nic ciekawego im nie powiedział, a oni go jeszcze na końcu przepraszali, że muszą dopytać o to czy tamto. Cały Ronaldo. Fenomeno, chłopak z teflonu, do którego nie przywierają skandale, który edukację przerwał szybko, ale w szkole życia wyuczył się na tyle dobrze, że umie się odnaleźć wszędzie. I przed komisją śledczą, i na spotkaniu z ministrami, i w grupie kibiców, i na biznesowej naradzie.

Naród się śmieje. I zapomina

Może sprawia wrażenie, że do stu nie zliczy. Ale nic bardziej mylnego. Zna języki, w gazetach zawsze go ciągnęło do biznesowych stron. W przeciwieństwie do Pelego, do którego był zawsze porównywany, Ronaldo nie bankrutował, nie musiał zaczynać od nowa. Wianuszek sponsorów miał już jako siedemnastolatek, wtedy podpisał dożywotnią umowę z Nike, a niedługo później z Ambev, czyli piwnym gigantem (w Brazylii piwo, koniecznie lodowate, leje się strumieniami). Jego oszczędności są szacowane na miliard reali, czyli ok. 1,3 mld zł. A każdego roku z samych reklam przybywa mu co najmniej 10 mln euro. Ronaldo sum nie potwierdza, ale i nie zaprzecza. – Dajcie spokój, już i tak płacę wystarczająco wysokie alimenty – mówi. Ma za sobą dwa rozwody, niezliczone romanse, i syna którego uznał niedawno, gdy Japonka, którą spotkał podczas mistrzostw świata w 2002 zmusiła go do zrobienia testów DNA. Już jako nastolatek w swoim Bento Ribeiro, biednej dzielnicy Rio – ale nie faweli – słynął ze słabości do starszych tancerek. Ale ani ta, ani inne ludzkie słabości nie były go w stanie ściągnąć na dno. Nawet gdy w 2008 roku wyszło na jaw, że wylądował w motelu w Rio z trójką transwestytów, których za późno rozpoznał. Bronił się wtedy, że był w kiepskim stanie, miał depresję po kolejnej kontuzji. Naród się pośmiał i zapomniał. Gdy Ronaldo trzy lata temu ogłaszał, że kończy karierę, na konferencję prasową do ośrodka treningowego Corinthians Sao Paulo, zbudowanego według pomysłu Ronaldo i z pomocą jego sponsorów, przyszło aż 480 dziennikarzy. Na zaprzysiężeniu prezydent Brazylii Dilmy Roussef, miesiąc wcześniej w Brasilii, było 450 dziennikarzy. Czy takie uwielbienie tłumów, opinia odnowiciela brazylijskiej piłki klubowej i zabójcza lista kontaktów w telefonie mogły się zmarnować?

Prezydent, prezes i Ronaldo

Aldo Rebelo, brazylijski Rokita, jest dziś ministrem sportu odpowiedzialnym w rządzie za przygotowanie mundialu. Skorumpowani działacze piłkarskiej federacji już mu tak nie przeszkadzają. A świadek Ronaldo jest jednym z jego najlepszych sojuszników. To do Ronaldo zadzwonił niecałe trzy lata temu szef FIFA Sepp Blatter i poprosił: skoro już do gry w piłkę nie wrócisz, wejdź do komitetu organizacyjnego mistrzostw. Może dodał: będziemy się dzięki temu lepiej z Brazylijczykami dogadywać. A może nie. Ale wiadomo, że o to też chodziło. Ronaldo jest cały czas na gorącej linii i z Blatterem, i z Dilmą Roussef. Od niego odbierają wszyscy. Jak powie, że będzie dobrze z przygotowaniami, to będzie dobrze. On przyciąga szczęście. Już nawet stadion w Sao Paulo przypomina arenę meczu otwarcia. To ważne, bo w wielu rzeczach mogła się Brazylia w przygotowaniach potknąć, ale jeśli nie udałoby się na stadionie Itaquerao, to i Ronaldo mógłby sobie przy tym pobrudzić ręce. Jest tajemnicą poliszynela, że on też lobbował za tym, żeby stadionem otwarcia została właśnie przyszła Arena Corinthians. Budowana dla klubu i przez klub – Corinthians są inwestorem – w którym Ronaldo grał przez ostatnie dwa lata kariery, w którym był nie tylko piłkarzem, ale i biznesowym partnerem, w którym jest legendą.

– Są trzy ważne postaci w najnowszej historii Corinthians: były prezydent Brazylii Lula, nasz najważniejszy kibic. Były prezes klubu Andres Sanchez, który teraz odpowiada za budowę stadionu. Oraz Ronaldo – mówi Gustavo, którego klub wydelegował jako naszego przewodnika po świecie Corinthians. Andres Sanchez, który kiedyś namówił Ronaldo, by po powrocie z Europy wybrał właśnie Corinthians, nie tylko nadzoruje budowę stadionu i pozostaje szarą eminencją klubu. Był też w radzie nadzorczej firmy marketingowej 9ine (czytane: naine) Sports&Entertainment, należącej do Ronaldo, i może liczyć na jego wsparcie, gdy zechce startować w wyborach na szefa CBF. O ile nie wystartuje sam Ronaldo. A nie mówi: nie.

Był gruby, pił, palił. Takiego szukaliśmy

W Corinthians Ronaldo wylądował pięć lat temu z wydatnym brzuchem, ledwo zginającymi się kolanami i jeszcze zawstydzony po historii z transwestytami. Po tym jak nawet Milan Lab nie był go już w stanie przywrócić do wielkiego europejskiego futbolu i klub z Mediolanu nie przedłużył z nim kontraktu, wrócił do Brazylii i w ośrodku Flamengo przechodził rehabilitację po kolejnej kontuzji. – Był gruby, palił, lubił wypić. Wypisz, wymaluj: człowiek Corinthians – żartował w rozmowie z „New Yorkerem” Luis Paulo Rosenberg, szef marketingu w Corinthians, klubie, który się lubi przedstawiać jako drużyna brazylijskiego proletariatu. Corinthians akurat podnosili się z długów i sportowej zapaści, niedługo wcześniej wrócili do pierwszej ligi po spadku. – Byliśmy z Ronaldo jak dwaj pijacy, którzy podtrzymują się nawzajem – wspomina Rosenberg. Oni nie mogli zaproponować najlepszemu brazylijskiemu piłkarzowi ostatnich kilkunastu lat wielkich pieniędzy. Ale mogli mu oddać scenę, żeby ją sobie urządził jak będzie chciał: żeby zmienił Corinthians na europejską modłę, wpuścił do klubu kapitał swoich sponsorów, a z wypracowanych w ten sposób zysków brał potężny procent. I mogli mu też dać coś, czego w Europie już nie mógł znaleźć: uwielbienie i poczucie, że jest potrzebny. Ronaldo miał za sobą fantastyczną karierę: mistrzostwo świata z 1994 (tylko na ławce rezerwowych) i 2002 roku (razem z Rivaldo w głównych rolach), dwie Złote Piłki – 1997, 2002 – trzy tytuły najlepszego piłkarza świata FIFA – 1996, 1997, 2002 – rekord liczby bramek strzelonych w mundialach. Ale czuł, że musi jeszcze powalczyć o pamięć Brazylijczyków. Oni zawsze większy sentyment mieli do tych piłkarzy, którzy zdążyli dłużej pograć w miejscowej lidze. A on wyjechał zanim skończył osiemnaście lat. I tak Ronaldo wkroczył do brazylijskiej ligi, z koszulką upstrzoną logo jego sponsorów jak kombinezon kierowcy Formuły 1. Wyglądało to okropnie, ale działało. Z miejsca podniósł budżet klubu do 200 mln reali, zaczął zapełniać trybuny, bo ludzie chodzili na mecze „na Ronaldo”. Zdążył z Corinthians zdobyć mistrzostwo stanowe i puchar Brazylii. Nie doczekał Copa Libertadores 2012 i klubowego mistrzostwa świata z tego samego roku. Ale to, że Corinthians są najdrożej wycenianym klubem Ameryki Południowej i jedynym z zachodniej półkuli w światowym Top 20 futbolu, jest w dużej mierze jego zasługą.

Teraz Londyn

We wrześniu skończy 38 lat. W Corinthians jest już dzisiaj formalnie tylko ambasadorem klubu na Europę. Ale chuligani Corinthians, słynni Gavioes da Fiel, nadal najchętniej zakładają na mecze koszulki z numerem dziewięć i jego nazwiskiem. Podczas ostatniego karnawału szkoła samby należąca do Gavioes przewiozła swoją gwiazdę na platformie przez Sao Paulo, ubraną od stóp go głów na złoto. Ronaldo jest ich bohaterem, mimo że to chłopak z Rio de Janeiro, które się lubi z Sao Paulo jak Warszawa z Poznaniem. Mało tego, że z Rio – kibic i niedoszły piłkarz Flamengo, jedynego brazylijskiego klubu, który ma więcej kibiców niż Corinthians. Ale jego jakoś te wszystkie podziały i wojny klubów czy miast nigdy nie dotyczyły. Urodził się w Rio, zadebiutował w lidze w barwach Cruzeiro z Belo Horizonte, karierę kończył w Sao Paulo. W Europie strzelał gole i dla Barcelony i Realu, dla Interu i Milanu. Teraz w Sao Paulo ma dom i siedzibę 9ine Sports&Entertainment. Ale kolejny jego dom stoi w Rio – ma również prywatną wyspę u wybrzeży miasta – a jeszcze inny, wakacyjny, w północnym stanie Bahia. Najwięcej czasu Ronaldo spędza ostatnio i tak w Londynie. Jest na dwuletnim – z przerwami – stażu u Martina Sorella, szefa agencji reklamowej WPP, światowego giganta ze 160 tysiącami pracowników w 3 tysiącach biur. Trzy lata temu Ronaldo założył 9ine właśnie razem z Sorellem i WPP. – Ostatni raz byłem uczniem 18 lat temu, zatęskniłem za nauką. Będę Martina atakował pytaniami bez przerwy, jak przystało na napastnika – mówił, gdy ogłaszał tymczasową przeprowadzkę do Londynu. Teraz, przed mundialem, będzie częściej w Brazylii. I mimo że kursuje po świecie, mówią miejscowi dziennikarze, i tak łatwiej im się z nim umówić na wywiad niż np. z Rivaldo, który odwleka rozmowy miesiącami – Ronaldo tylko tygodniami – albo z Ronaldinho, który za wywiady chce pieniędzy.

Karaoke z Bono

Ronaldo ma w 9ine 45 procent udziałów, WPP wzięło drugie 45 procent, pozostałe 10 należy do Marcusa Buaiza, przyjaciela domu, właściciela m.in. klubu Royal w Sao Paulo. To jeden z tych nocnych klubów, w których się rozrasta marketingowe imperium 9ine. Ludzi z WPP Ronaldo poznał akurat na domowej imprezie u zaprzyjaźnionego prezentera telewizyjnego (dobrze im się rozmawiało, i umówili się na ciąg dalszy). Ale mówią, że to właśnie w klubie Royal do stajni Ronaldo dołączył Lucas Moura, reprezentant Brazylii z Paris Saint Germain. Okazją była impreza z okazji pierwszej rocznicy umowy Neymara z Red Bullem. Neymar oczywiście też jest w stajni Ronaldo. Nie chodzi o transfery z klubu do klubu, tym 9ine się nie zajmuje. Ona bierze na siebie zdobywanie sponsorów. Dla piłkarzy, dla Andersona Silvy, czyli gwiazdy brazylijskiego MMA, dla kierowcy Formuły 1 Rubensa Barrichello, siatkarza Bruno Rezende, ale też dla piosenkarki Pauli Fernandes, i dla wielu innych. Ronaldo kocha show-biznes z wzajemnością. Od czasu zakończenia kariery wystąpił i w telewizyjnym konkursie odchudzania, i przed mikrofonem Globo jako komentator meczu, a podczas mistrzostw ma być jednym z najważniejszych telewizyjnych ekspertów. Znajomi z Sao Paulo pokazują nam: – O, w tym klubie Ronaldo się bawi z Mikem Tysonem. W tym klubie Ronaldo śpiewał karaoke z Bono. A tutaj zabiera Madonnę, która przed przyjazdem na koncerty do Brazylii dzwoni, żeby się dowiedzieć, czy Ronaldo akurat jest w kraju. Trzeba potem załatwić Andersonowi Silvie pokazówkę ze Stevenem Seagalem? Jaki problem? Żaden. Ale w innych sprawach problem może jednak być. Na przykład gdy Ronaldo zasiądzie podczas mundialu, który pomógł organizować, do komentowania meczu na stadionie, który pomagał budować. Meczu z Neymarem i Lucasem Mourą, którym szuka sponsorów. I tak dalej. Mocno się zapętliły te wszystkie wspólne interesy. Brazylijskie gazety piszą, że Ronaldo wjechał w świat sportowego biznesu jak walec. Od razu z kontraktami z największymi firmami, z wielkimi gwiazdami do obsługi. Ambev, Glaxo Smith Kline, Procter&Gamble, Nike. Neymar, Lucas. To imponuje, ale i budzi zazdrość, zwłaszcza że Ronaldo nie zawsze się przejmuje tym, iż ktoś już miał menedżera i ten niekoniecznie jest zachwycony pomocą 9ine. Po futbolu też Ronaldo przejechał swego czasu jak walec. Miał 16 lat i był chudziutki jak dziś Neymar, gdy zadebiutował w lidze w barwach Cruzeiro. Jak zaczął strzelać, to już nie przestał. Nawet po pięć bramek w jednym meczu. Zdobył puchar Brazylii, rok po debiucie w lidze wygrał mundial 1994 jako rezerwowy, sponsorzy zaczęli się tłoczyć w kolejce. Jako osiemnastolatek był już w PSV, rok później w Barcelonie, tropem Romario. Tam został wybrany pierwszy raz najlepszym piłkarzem świata, ale po roku już się przeniósł do Interu. Karta się odwróciła w 1998: niesławny finał mundialu, potem pierwsze poważne kontuzje. I tak aż do 2002, gdy wrócił na szczyt, był bohaterem mundialu. Przeniósł się do Realu, zdążył jeszcze zdobyć mistrzostwo, Superpuchar Hiszpanii, Puchar Interkontynentalny. Potem sukcesy klubu się skończyły, a Ronaldo nie mógł się na dobre wyleczyć ani schudnąć. Odszedł w 2007, gdy po transferze Ruuda van Nistelrooya zaczęło się dla niego robić za ciasno. Przed Corinthians był jeszcze Milan. Nie dane było Ronaldo pożegnać się z Europą, gdy był wielki. Ale to i tak imponująca kariera jak na kogoś, kto do 14. roku życia pałętał się po amatorskich klubikach. Dopiero gdy trafił do pierwszego zawodowego, rakieta wystartowała. Gdy jedziesz przez Rio, możesz nawet zobaczyć z daleka, w którym miejscu.

Tu się narodził Fenomen

Renato Campos, 53 lata w klubie – „urodzony po drugiej stronie tej ulicy” – nie pamięta, kiedy wysmarował napis na murze fabryki soczewek, tuż za bramką Sao Cristovao. Może w 2004, może w 2005. W każdym razie, okazał się mistrzem partyzanckiego marketingu. Bo nagle do Sao Cristovao, dziś klubu tak podupadłego, że czasem nawet znika z oficjalnych biografii Ronaldo, zaczęli zjeżdżać dziennikarze z całego świata. Z Chin, Japonii, Francji, USA. A teraz z Polski, zwabieni tym samym napisem, widocznym z estakady przebiegającej obok klubu, przez środek przemysłowej dzielnicy. Czarne, proste litery: AQUI NASCEU O FENOMENO. Tu się narodził Fenomen. Nie trzeba było dopisywać, że Ronaldo, bo O Fenomeno jest tylko jeden. Niewiele się na stadionie zmieniło od czasów, gdy się Fenomen rodził. Boisko tak nierówne, że Leo Beenhakker nie wygoniłby psa, obok hala, a właściwie wiata do futsalu. Prysznice dla piłkarzy też nie są do końca osłonięte, mają drzwi jak z saloonu. Na trybunach kilkaset podniszczonych krzesełek, tablica wyników wymalowana na tym samym murze co napis, z zostawionym miejscem na wieszanie cyferek. Ale jest też niezłe boisko ze sztuczną nawierzchnią, bar, jest stanowisko do grillowania i klubowe muzeum przy kapliczce z figurą świętego Krzysztofa. I jest życie, piłkarze schodzą się właśnie na trening. Sklepu z pamiątkami nie ma, ale Renato wyciąga klubowe magnesy, też z napisem Aqui nasceu o Fenomeno. Jest biednie, ale jakoś się dźwigają. Najgorszy wstyd był jak w 2012 zostali pierwszym byłym mistrzem Rio, który spadł do trzeciej ligi. A w kasie było tak pusto, że trzeba było zastawiać kosiarki i kilka sprzętów z siłowni. Teraz, mówi Renato, są już na szczęście nowe władze, mające pojęcie o piłce. Nawet Ronaldo udało się niedawno zaprosić. Powspominali trochę dawne czasy, gole strzelane przez niego seriami na tym krzywym boisku, obiecali sobie współpracę w przyszłości.

Leonidas? Mieliśmy innych

Na wszelki wypadek Renato wymalował jeszcze drugi napis o Fenomenie na murze parkingu, dla tych, którzy przejeżdżają obok Sao Cristovao nie estakadą, ale pod nią. Trzeci napis, za boczną trybunką, już nie dotyczy Ronaldo: Campeao Carioca 1926. Mistrzostwo stanu Rio. Tylko cztery razy się zdarzyło, że zdobył je ktoś spoza wielkiej czwórki Rio, czyli Flamengo, Fluminense, Botafogo i Vasco da Gama. Udało się m.in. właśnie Sao Cristovao de Futbol y Regatas (to wioślarstwo, najważniejszy sport Brazylii zanim nadszedł futbol, wiele dzisiejszych klubów piłkarskich było wioślarskimi). Słynny Leonidas, który w tej dzielnicy Rio się urodził i w Sao Cristovao uczył się grać w piłkę, miał wtedy dopiero 13 lat. Odszedł z klubu jako 19-latek, mistrzostwa stanowe zdobywał z innymi. Gwiazdą mundialu 1938 i pierwszą wielką ciemnoskórą gwiazdą Brazylii został jako piłkarz Flamengo. Może dlatego Renato Campos, choć opiekuje się klubowym muzeum – właściwie opiekuje się tu niemal wszystkim – gdy pada nazwisko Leonidasa nie od razu się orientuje. Diamante Negro? Trzy bramki z Polską? Spadł mu but? Przewrotka? – próbujemy, co chwyci. – Aaa – nić porozumienia się nawiązuje, ale chyba bardziej, żeby nam nie sprawić przykrości. – W 1938 to my mieliśmy w kadrze na mundial swoich ludzi. Roberto strzelił gola w turnieju, był też bramkarz Afozinho, a trener kadry Adhemar Pimenta pracował w Sao Cristovao – mówi Renato.

Dobry był chłopak, biżuterii nie lubił

– Tu też zaczynał jako trener Carlos Alberto Parreira. A z piłkarzy, którzy się dostali do reprezentacji, byli jeszcze Catanha, kumpel Ronaldo, choć on akurat do reprezentacji Hiszpanii. I Valber. Kilku by się jeszcze znalazło – dorzuca Washington ze swojego krzesła. Washington, piłkarz Sao Cristovao w latach 60., gdy grało w pierwszej lidze, dziś chodzi o kulach. To on wita z krzesła wszystkich wchodzących do klubu. Znajomość zaczynamy nieszczególnie, bo Washington na wejście zapowiedział, że za darmo nikt klubu Ronaldo oglądać nie będzie. Ale na cenę nie miał pomysłu i szybko mu przeszło. Tak szybko, że teraz nie milknie, wspominając Ronaldo. – Dobry był chłopak. Prosty, ale dobrze wychowany, wrażliwy – mówi Washington. Trochę się to różni od innych opowieści o Ronaldo z dzielnicy Bento Ribeiro, trzecim dziecku naganiacza Nelio i pracującej w lodziarni Soni. O Ronaldo, który był szkolnym koszmarem nauczycieli i nie usiedział w miejscu, a od kolegów dostał ksywę Monica, bo tak się nazywa bohaterka słynnego komiksu dla brazylijskich dzieci, z podobnie wystającymi zębami. – Nie mówię, że był spokojny, nosiło go. Ale wiedział, co w życiu ważne, nie obwieszał się biżuterią – mówi Washington. Może to on zrobił ten napis po drugiej stronie klubowych budynków, na drzwiach do pralni: „Bóg jest klejnotem, reszta to biżuteria”. – Biżuterii może nie lubił, ale dziewczyny chyba tak? – pytamy. – No, zjeść też lubił. Ale w tamtych czasach był szczupły. Kruchy nawet – mówi Washington.

Do Sao Cristovao kruchy Ronaldo przyszedł jako czternastolatek. Wcześniej krążył po różnych klubach, w jednym nawet stał na bramce, bo tam mieli wolne miejsce. Gdy ktoś w nim wreszcie dostrzegł napastnika i gdy w klubiku Social Ramos strzelił ponad 150 goli, zainteresowali się nim we Flamengo. Ale nie chcieli płacić za dojazd, a z Bento Ribeiro trzeba było do Flamengo jechać autobusem z przesiadką. Sao Cristovao może małe, ale dojeżdżał pociąg i prezes zgodził się zwracać część kosztów. Niewiele było trzeba, żeby do siebie ściągnąć przyszłego najlepszego piłkarza swojego pokolenia. – Można powiedzieć, że mieliśmy Ronaldo, bo mamy kolejkę. Każdy grosz się liczył. Ronaldo nie wyszedł z nędzy. Pochodzi z klasy średniej, po prostu wtedy klasa średnia była dużo uboższa niż dziś. No i nie bardzo miał jak podbijać stawkę, bo gdy tu przyszedł jako czternastolatek, był dobry, ale nie aż tak, żeby się o niego miały bić inne kluby. Dopiero jako szesnastolatek... To była eksplozja – wspomina Renato Campos. Fenomen się narodził i tyle go w Sao Cristovao widzieli. Klub chciał szybko zarobić, sprzedał go za 7,5 tysiąca dolarów. Trenerem w Sao Cristovao był wtedy wielki Jairzinho, Huragan (Furacao), bohater mistrzostw świata 1970, do dziś jedyny piłkarz, który strzelał gole w każdym meczu mundialu. A wielki Jairzinho robił małe interesy. Założył firmę Furacao Empreendimentos i dorabiał skupując prawa do obiecujących piłkarzy. A właściwie: doradzał kogo kupić swoim wspólnikom. I tak w 1992 roku Reinaldo Pitta i Alexandre Martins, byli urzędnicy bankowi, zostali właścicielami karty Ronaldo. Chcieli go od razu opchnąć z zyskiem w Sao Paulo albo Botafogo, zostawiając sobie tylko część udziałów. Ale żaden klub nie chciał zapłacić nawet 25 tysięcy dolarów. Dopiero gdy Ronaldo pojechał na mistrzostwa świata do lat 17, przekonało się Cruzeiro Belo Horizonte. Dali w 1993 roku 50 tysięcy dolarów za 55 procent praw do piłkarza. A co było później, już wiadomo.

Pieniądze się rozpłynęły

Walec ruszył. Po kilku miesiącach Ronaldo w Cruzeiro Inter Mediolan był gotów dać za niego nawet pół miliona dolarów, ale to było już za mało. PSV wyłożyło kilka milionów. A potem było rekordowe 19,5 mln dolarów od Barcelony, rekordowe 27 od Interu, 46 mln od Realu. Ronaldo poszedł w świat. Pitta i Martins zostali w 2003 roku aresztowani za pranie pieniędzy i oszustwa podatkowe. Sao Cristovao przejadło nie tylko tamte 7,5 tysiąca dolarów. Gdzieś się też rozpłynęło 1,3 mln reali (ok. 1,7 mln zł), które się klubowi należało zgodnie z nowymi przepisami jako procent od transferu do Realu. Rozpłynęło się też gdzieś 150 tysięcy reali za transfer do Milanu. Byli o krok od katastrofy. Teraz już jest stabilnie, tyle że w trzeciej lidze. Najważniejsze, że po zmianie władz Ronaldo znów zagląda tu pod estakadę. Stadion ma nawet przyjąć jego imię, stanie jego pomnik. Może coś z tego dobrego będzie. O to, żeby Ronaldo poratował klub przyprowadzając któregoś ze swoich sponsorów, jak do Corinthians, z którymi wcześniej nie miał nic wspólnego, nikt tu nawet nie śmiałby prosić. O pieniądze, tak po prostu, tym bardziej. Ale gdyby chociaż od czasu do czasu wspomniał, gdzie się narodził Fenomen, byłoby miło.





URODZENI W 1994



Nie było drugiego roku w życiu Brazylijczyków tak dramatycznie rozdartego: żałoba po śmierci Ayrtona Senny, euforia po mistrzostwie świata piłkarzy. Wkrótce minie 20 lat od tej huśtawki emocji, która pozostaje najważniejszym doświadczeniem młodej Brazylii.



Cmentarz Senny leży w Morumbi. Pięknej, bogatej, parkowej dzielnicy Sao Paulo. Znaki prowadzą już na odległy o kilkanaście kilometrów tor w Interlagos. W tej okolicy jest też stadion FC Sao Paulo, klubu miejscowych patrycjuszy. Ale Senna akurat był kibicem robotniczego Corinthians. Szukaliśmy jego grobu w deszczu. Mówiono o nim, że był królem deszczu. Potrafił jak nikt wyczuć granicę przyczepności na mokrym asfalcie. Co w Formule 1 w czasach, gdy on jeździł, mogło być również granicą między życiem i śmiercią, a przynajmniej między dojechaniem do mety a kraksą.

Piłkarze, Lula, Coelho i Senna

Król deszczu? Kto nie wierzy, niech przypomni sobie jego debiut w 1984 roku w Monako, pierwszy deszczowy wyścig w jego pierwszym sezonie, w słabiutkim bolidzie Tolemana. Zakwalifikował się jako 13., wyprzedzał jak szatan – a każdy kibic Formuły 1 wie, że na ulicach Monte Carlo wyprzedzać jest niemal niemożliwością – aż dopadł lidera Alaina Prosta. Wyprzedził i jego w chwili, gdy Francuzi wyścig przerwali, bo deszcz lał jeszcze mocniej. I zgodnie z przepisami zwycięzcą był Prost. Jazda Senny podczas każdego deszczowego wyścigu zacierała różnicę między rzeczywistością a magią. Stał się idolem Brazylii, pewnie również dlatego, że jego sukcesy związały się z gaśnięciem dyktatury, trudnym przejściem do demokracji, wolności, stabilności gospodarczej. I kryzysem brazylijskiego futbolu, reprezentacja od 1970 roku nie mogła się doczekać mistrzostwa świata. Brazylijczycy stracili wiarę w siebie, a on im pokazał, że można. Można podbić świat. Był ich Małyszem. Na listach najsłynniejszych postaci ze współczesnej historii Brazylii są niemal sami piłkarze, prezydent Lula, pisarz Paulo Coelho i właśnie Senna.

Z Listu do Rzymian

Jechaliśmy fragmentem autostrady Ayrtona Senny, niedaleko był tunel Ayrtona Senny, pomnik Ayrtona Senny. Wjechaliśmy na pagórkowaty zadrzewiony cmentarz. Ale grobu – czyli jak wszystkie tutaj: tabliczki umieszczonej w przystrzyżonej trawie – byśmy nie znaleźli, gdyby nie grabarze i ogrodnicy, którzy nas pokierowali. Leży w pięknym miejscu, na małym wzgórzu, pod brezylką ciernistą – pau de Brasil – drzewem, któremu kraj zawdzięcza nazwę. Mosiężna tabliczka jest zawsze oczyszczona ze śniedzi, a nie wszystkie wokół są. Na tabliczce napis: „Nic nie zdoła mnie odłączyć od miłości Boga”. Ze świętego Pawła, który dał nazwę miastu Senny, z Listu do Rzymian. Zostawiane tu kwiaty i pamiątki są cały czas sprzątane i przekazywane rodzinie, inaczej zasłoniłyby inne okoliczne groby. Do Senny przyjeżdżają wycieczki ze wszystkich stron świata, do Senny się wpada po odwiedzinach na rodzinnych grobach. Zginął w niedzielę 1 maja 1994 roku podczas Grand Prix San Marino na torze Imola, gdy jego williams uderzył z olbrzymią prędkością w ścianę ochronną na zakręcie Tamburello. – Uderzył mocno. Uderzył bardzo mocno – mówił przerażonym głosem Galvao Bueno, komentator, głos brazylijskiej Formuły 1, przyjaciel Senny. W Brazylii była 9 rano. Telewizje przerwały programy, pokazywały wywiady z Senną nagrane dzień wcześniej, w których mówił o warunkach jazdy w Imola. Dzień przed nim zginął tam Roland Ratzenberger. Jeszcze dzień wcześniej wypadek miał Brazylijczyk Rubens Barrichello, ledwo uszedł z życiem. Senna bał się startować, czuł że władze Formuły 1 za mało się troszczą o bezpieczeństwo kierowców, do tego niedługo przed wyścigiem pokłócił się z rodziną, która próbowała go odwieść od ślubu z Adriane Galisteu. Mieszkali razem na farmie w Tatui, 150 km od Sao Paulo, już opowiadali gazetom o planowanym weselu. On mimo złych przeczuć wystartował. W roztrzaskanym bolidzie ratownicy znaleźli małą flagę Austrii. Chciał ją wyciągnąć za metą, oddać cześć Ratzenbergerowi.

Tęsknimy za tobą

Rząd ogłosił trzydniową żałobę, trumna z ciałem przyleciała rejsowym samolotem. Nie jako cargo, ale w kabinie pasażerskiej. Wzdłuż trasy konduktu zebrało się trzy miliony ludzi. Być może liczyć uczestników pogrzebów jest nie na miejscu, ale pewnie niewielu ludzi zgromadziło więcej żałobników na swojej ostatniej drodze. Dwa i pół miesiąca po tej traumie kraj był w euforii. Na stadionie w Pasadenie Romario, Dunga, Bebeto i inni zakończyli 24 lata czekania na kolejne mistrzostwo świata dla Brazylii. Po nudnych 90 minutach finału z Włochami, nudnej dogrywce, komentator telewizji Globo, ten sam Galvao Bueno, który jest nie tylko głosem Formuły 1 ale i futbolu, oszalał przy mikrofonie podczas serii rzutów karnych. Roberto Baggio strzelił nad poprzeczką, Brazylia miała czwarty Puchar Świata, a piłkarze wyciągnęli transparent na cześć Senny. „Kierowcy zimnego i odważnego, w którego piersi biło koryntiańskie serce” – jak głosi napis na postumencie w Parku Świętego Jerzego, gdzie mają siedzibę Corinthians. Na postumencie stoi w szklanej gablocie kask Senny w barwach narodowych. Ayrton czasami pod kombinezon wkładał klubową koszulkę. A Romario, choć z Corinthians nie miał nic wspólnego, bo to idol Rio, a nie Sao Paulo, w okrągłe rocznice urodzin kierowcy wkładał pod piłkarską koszulkę T-shirt z napisem „Senna, tęsknimy za tobą”. W 50. rocznicę urodzin Ayrtona, 21 marca 2010, takie koszulki pojawiły się na stadionach całej Brazylii. Corithians wyszli na swój mecz z kaskiem Senny, niósł go Roberto Carlos. Te dwa wydarzenia siedzą tak głęboko w świadomości Brazylii, że są niemal nierozerwalne. Dla starszego pokolenia świętym jest mistrzostwo z 1970 roku: pierwsze mistrzostwo ery telewizji, a nie radia, tak piękne, że Brazylia na długo stała się jego zakładnikiem. Dla starszej Brazylii tytuł z 1994 to sukces świętowany przez zaciśnięte zęby, bo drużyna grała nudny futbol, niegodny swojej tradycji. Ale młoda Brazylia wie swoje, nie zapomni krzyków Galvao Bueno, który będzie też komentował mecze brazylijskiego mundialu.

Jak nogi Romario wybrały prezydenta

Wielu z nich pamięta też, że to był dla Brazylii rok kluczowy również w sprawach – podejrzewamy – jednak ważniejszych niż futbol. 1 lipca, czyli ponad dwa tygodnie przed finałem, między meczami grupowymi a pierwszymi starciami fazy pucharowej, Brazylia wymieniła cruzeiro na reala, odkreślając w ten sposób również symbolicznie czas pętli długów pozostawionych przez dyktaturę. Nadchodził czas małej stabilizacji. Kilka miesięcy później Fernando Henrique Cardozo, brazylijski Balcerowicz, który jako minister finansów zaczął tę reformę, został wybrany na prezydenta Brazylii. Też odkreślając symbolicznie czas turbulencji podczas przywracania demokracji: dyskusji nad ustrojem, impeachmentu w 1992 roku skorumpowanego prezydenta Fernando Collora de Mello. Wybór Cardozo był znakiem: zmiany bolą, ale trzeba tę cenę zapłacić. Niektórzy mówią też półżartem, że to nogi Romario wybrały Cardozo, że bez mistrzostwa świata przedwyborcze nastroje byłyby inne. Na pewno bez tego, co się wtedy zdarzyło, bez stabilizacji, która przyszła przed boomem gospodarczym ostatnich lat, dziś Brazylia byłaby innym krajem. I raczej nie witałaby teraz świata na mundialu u siebie.





WIELKA GĘBA MAŁEGO ROMARIO



Co się stało, że genialny leń z boiska zmienił się w kongresmena pracusia, w krytyka rozpasanego mundialu, atakującego wszystkich sojuszników FIFA? Romario nawet Pelego nazywa imbecylem i mówi mu: „Jesteś poetą, tak. Ale wtedy, gdy siedzisz cicho”.



Walczyli o ten turniej razem, są z Pelem na wspólnych zdjęciach. Kiedy w październiku 2007 roku w Zurichu Romario, po oficjalnym ogłoszeniu Brazylii organizatorem mundialu, wznosił Puchar Świata u boku prezydenta Brazylii Inacio Luli i ówczesnego szefa CBF Ricardo Teixeiry, nic nie wskazywało, że w chwili, gdy przygotowania nabiorą pełnego szwungu, zacznie je miażdżyć słowem. Owszem, teraz społeczeństwo jest podzielone, teraz pyta na swój gwałtowny sposób, czy da radę dźwignąć i organizację mistrzostw świata i igrzysk olimpijskich, czy powinno pozwalać na prężenie się w świetle jupiterów skorumpowanym działaczom i politykom, na zbijanie przez nich kapitału przed jesiennymi wyborami. Ale wtedy, przed siedmioma laty? Ani Romario tego wszystkiego nie wiedział, ani społeczeństwo nie było przeciw. Wielki mały piłkarz – nazywano go Baixinho, Niziutki – zgodził się na podróż do Szwajcarii chyba na fali entuzjazmu, która uniosła kraj: tu wzrost gospodarczy, tam odkrycie bajecznie zasobnych złóż ropy i gazu. Pozwalało to marzyć, ba, wierzyć, że Brazylia będzie zaraz drugą Norwegią. I że mundial to będzie sama samba brasileira, żadnych kłopotów. Więc poszedł na luksusowe salony FIFA. Stał się FIFA-manem, jak teraz nazywa bezkrytycznych zwolenników mundialu w Brazylii. Lula i Teixeira wzięli go ze sobą, bo był uosobieniem brazylijskiej piłki: chłopak z faweli Jacarezinho w Rio, wyrwany z wielkiego obszaru bud, szop i ruder w połowie drogi między Maracaną a stadionem Sao Januario, gdzie zdobył tysięczną bramkę grając w Vasco da Gama. Gwiazda PSV i Barcelony, najlepszy piłkarz wśród mistrzów mundialu w USA w 1994 roku. Mówią też, że jedyny piłkarz, który na tamtych mistrzostwach nie chciał słuchać poleceń trenerów, zamieniających drużynę w nudny automat. Robił swoje i dzięki temu jest co wspominać.

Byłem idiotą

Romario żadnej władzy nad sobą nie lubił. Podczas wojaży na czterech kontynentach – poza Brazylią i Europą grał też w Katarze i w USA – rzetelnie zapracował na swój wizerunek stereotypowego południowego piłkarza: genialnego lenia, przedłużającego sobie urlopy, lekceważącego treningi. A do tego awanturnika, który cały czas miał jakiś problem ze światem. W Barcelonie wspominają, że „Romario odjechał bez „do widzenia”, ale to nikogo nie zaskoczyło, bo też nigdy nie powiedział „dzień dobry”, Dziś przyznaje, że zachowywał się po prostu jak idiota, przejęty tylko sobą, szukający najdrobniejszego powodu do awantury. – Zbyt szybko mi się wszystko w futbolu zaczęło udawać, głowa nie była na to przygotowana – mówi. Gdy wyjeżdżał z Europy do Rio na wakacje, ciężko mu było wrócić, spóźnienia bywały co najmniej tygodniowe (przyznajemy, zaczynamy go rozumieć, Rio jest po prostu zniewalające). Treningi, jak uważał, tylko mu talent marnowały. Bobby Robson, jego trener w PSV opisuje w biografii, jak na treningu ustawił gierkę ośmiu na ośmiu, ale coś za bardzo jedna z drużyn przeważała. Liczy graczy, no tak, w jednej jest siedmiu. Brakuje Romario. – Hej, a ty gdzie?! – krzyknął Robson, widząc oddalającego się do szatni Romario, ale ten pokazał tylko palcem, gdzie ma trenera.

Pan się nie denerwuje, będzie mecz to strzelę

Johan Cruyff, Guus Hiddink, Jorge Valdano, z którymi pracował z Barcelonie, PSV, Valencii powtarzali te same historie: Romario podchodził do nich po nieobecności na treningu, lub spóźnieniu i mówił swoje: „Panie trenerze, pan się nie denerwuje, będzie mecz, strzelę golaska i wygramy!”, albo, pokazując obrońcę podczas zajęć „Panie trenerze, pan zobaczy, zaraz wkręcę tego cieniasa w ziemię”. I zwykle rzeczywiście tak było. – Mogłem się tylko śmiać – mówił Valdano. Już nie będziemy opisywać w szczegółach sikania na moskiewskich przechodniów z hotelowego balkonu podczas mistrzostw świata U-20 w 1985 roku, o wyskokach z hoteli do domów publicznych podczas wielkich turniejów, o seksie ze stewardesą w czasie lotu z narodową reprezentacją, o imprezach w nocnych klubach, po których bez snu, a czasem nawet bez mycia i czesania, pojawiał się na porannych treningach.

Tysiąc kilometrów od plaż

Przemiana zaczęła się gdzieś około 2005 roku, po urodzinach córeczki Ivy. Okazało się, że ma zespół Downa. To go odmieniło. Z czasem zauważył, że w Brazylii niepełnosprawni umysłowo są drugą kategorią ludzi, rodzice nie mają żadnego wsparcia ze strony państwa. Zaczął się angażować w programy pomagające rodzicom z chorymi dziećmi, ale stwierdził, że to za mało. Stąd pomysł na politykę – zaczął od Brazylijskiej Partii Socjalistycznej. I ten sam Romario, który stracił miejsce w drużynie Mario Zagallo na mistrzostwa świata w 1998 roku – a mógł być to znów jego mundial – bo mu się nie chciało przyjeżdżać na mecze towarzyskie i na obozy przygotowawcze, teraz wytrwale jeździł opancerzonym BMW po Rio zabiegać o głosy, wpadał w tym samym celu na swoje Jacarezinho, aż uzyskał w 2010 roku szósty wynik w Rio. A potem stał się jednym z najbardziej obowiązkowych posłów, z jedną z najwyższych frekwencji, z jedną z największych liczb wypowiedzi w kongresie. Trwa w Brasilii, oddalonej od Rio, rodziny i znajomych plaż (siatkonoga na plaży to był jeden z jego nocnych żywiołów) o 1000 km. Z człowieka, który został aresztowany za niepłacenie alimentów, stał się walczakiem o los dzieci. Stąd też wściekłość, jaką czasem eksploduje Romario, gdy słucha Ronaldo, Bebeto – oni dwaj są w komitecie organizacyjnym mundialu – i Pelego. – Poszli na służbę FIFA i teraz mówią ładne rzeczy o brzydkich sprawach – mówi. Seppa Blattera nazwał niedawno sk... synem” i skorumpowanym złodziejem, sekretarza generalnego FIFA Jerome’a Valcke oszustem. – Przepraszam za mocne słowa, ale tak właśnie jest.

Pele: nie protestujcie, bo nie zarobimy

Pele ewidentnie gra mu na nerwach, ze swoim merkantylnym podejściem do piłki, do swojej legendy, do mundialu i igrzysk. Król futbolu jest konformistą i nie ogląda się na sprawy delikatne. Gdy Pelemu jest dobrze, nie przejmuje się specjalnie tym, że komuś może być źle. Gdy podczas rządów generałów dyskutowano o przywróceniu demokracji, powiedział, że to nie jest ustrój dla Brazylijczyków, bo są za głupi, by głosować. Po śmierci robotnika na stadionie w Sao Paulo uspokajał, że takie wypadki to przecież część życia. A Brazylijczykom, którzy chcieliby protestować na ulicach podczas mundialu, radził, żeby nie psuli atmosfery, bo wtedy Brazylii nie uda się na mundialu zarobić.

Biznes się kręci

Pelemu na pewno się uda. Dla niego właśnie trwa czas żniw. Trzykrotny mistrz świata ma firmę Sport 10, która dba o jego interesy za pośrednictwem nowojorskiej agencji Legends 10. Szefem jest były menedżer Davida Beckhama. Ostatnio w wielkiej galerii Fashion Mall w Rio de Janeiro Pele prezentował nowy zegarek szwajcarskiego Hublota za 60 tys. zł. Ma też kontrakt z Procter&Gamble, Volkswagenem, Emirates, Subway i umowę z Coca-Colą. Jako 73-latek Pele ma plan, aby w tłustych latach zarobić 25 mln rocznie, a szef Legend 10 twierdzi, że do igrzysk w Rio w 2016 roku będzie to w sumie 100 mln dol. Król jest w stanie uścisnąć milion rąk, gdyby od tego zależało powodzenie planu. Taki był zawsze – nastawiony na karierę, interesy. Tylko wspólników początkowo dobierał bardzo źle i niektórzy go oskubali. Ale wracał po tym jeszcze bardziej zawzięty na zarabianie. 44 lata po ostatnim tytule mistrza świata biznes Pelego kręci się, jakby mistrzostwo było wczoraj. Ronaldo też gra na nerwach Romario, bo też jest człowiekiem FIFA, więc sprzedawczykiem, który pomaga międzynarodowej federacji okradać Brazylię. Dwaj koledzy, którzy stworzyli zabójczy duet Ro-Ro po 1994 roku, którzy mogli zawojować mundial we Francji, gdyby nie ówczesna lekkomyślność Romario, teraz kłócą się o bezpłatne bilety na mundial dla niepełnosprawnych. Romario twierdzi, że to Ronaldo obiecywał po 500 biletów na każdy mecz. Ronaldo odpowiada, że to nie on, tylko CBF, federacja piłkarska. Ronaldo zastanawia się, czy nie powalczyć o posadę szefa CBF. Romario też tego nie wyklucza, ale jeszcze nie teraz. Najbliższe cztery lata chce spędzić w parlamencie. Ale już nie w Izbie Deputowanych. W najbliższych jesiennych wyborach Romario chce wystartować do Senatu. I jako obrońca uciśnionych, krytyk rządu (choć nominalnie jego Brazylijska Partia Socjalistyczna jest w składzie rządowej koalicji), krytyk skorumpowanej CBF i jej szemranego, powiązanego z juntą szefa Jose Marii Marina, ma wielkie szanse na sukces. Zwłaszcza gdy Brazylii w turnieju nie pójdzie najlepiej. To znaczy, gdy nie zdobędzie tytułu.





FAWELA TAXI: MOTOCYKLEM PRZEZ UCHO IGIELNE



– Dobrze się jechało? – pyta Eder, zdejmując kask. Umawialiśmy się na objazd po faweli. Ale Eder nie uprzedzał, że będzie pędził w dół po schodach. I przez miejsca tak wąskie, że trudno przez nie przebiec, a co dopiero przejechać dużym motocyklem.



Jak się zmieściliśmy motocyklem w niektórych zaułkach, nie rozumiemy do tej pory, nawet po obejrzeniu nagrań. Eder kazał trzymać kamerę blisko siebie, a potem manewrował jak pilot myśliwca. Trąbił, robił slalomy między tymi, którzy stanęli mu na drodze, przepraszał i gonił dalej. I tak przez kilka minut miejskiego enduro. To nie był popis dla popisu. Eder tak pracuje, ma mototaksówkę. To najpewniejszy sposób dotarcia na miejsce w faweli. Samochód się przez wiele miejsc nie przeciśnie. Jest wąsko, stromo, zaułek za zaułkiem. Również dlatego wojna policji z gangami jest w fawelach tak trudna. Ale mototaksówka to też wabik dla turystów, którzy chcą zwiedzić fawele. Gdyby Eder nie był taksówkarzem na motocyklu, może byłby dilerem na motocyklu. To jeden z tych wielu młodych chłopaków, którym holenderski społecznik Nanko van Buuren pokazał przez ostatnie ćwierć wieku, że kariera żołnierza gangu to nie musi być najbardziej kusząca perspektywa na wzgórzach biedy wokół Rio. Że w fawelach może być wiele innych sposobów na zarabianie. Van Buuren za działalność społeczną dostał tytuł honorowego obywatela Rio, a mototaxi w Vila Cruzeiro to jeden z ponad 80 projektów, które jego Fundacja Ibiss prowadzi w najbiedniejszych dzielnicach Brazylii. Chodzi o to, by skończyć z rozczulaniem się nad biedą, a zaproponować konkretne sposoby na zarabianie i uczenie współpracy. Eder i jego kolega mototaksówkarz wieźli nas przez ulice faweli, która była kiedyś jedną z najgorszych w mieście. W Vila Cruzeiro swoje centrum dowodzenia miało Comando Vermelho, jeden z trzech największych gangów Rio. Dziś jest tu znacznie spokojniej. Najbardziej brutalni gangsterzy przenieśli się gdzie indziej, po tym jak w 2010 wkroczyły tu z interwencją oddziały policjantów do spraw operacji specjalnych, osławionego BOPE, i wjechały czołgi marynarki wojennej.

Azyl na wzgórzu

To w Vila Cruzeiro wychował się Adriano, była gwiazda Parmy, Fiorentiny, Interu Mediolan, reprezentacji Brazylii, piłkarz który zrobił w ostatnich kilku latach wszystko, żeby zniszczyć swoją karierę. Pił, tył, opuszczał treningi w kolejnych klubach. Robił sobie zdjęcia z bronią w ręku u boku żołnierzy Comando Vermelho (Czerwone Komando). Ostatnim klubem, który dał się nabrać, było Atletico Paranaense Kurytyba. Ale też niedawno rozwiązało z nim kontrakt, bo znów zapomniał przyjść na trening, dwa razy z rzędu i bez wyjaśnienia. Do Vili Cruzeiro Adriano ciągle wraca, jego również można tu było zobaczyć jak jeździł motocyklem przez ciasne uliczki. Początki tej faweli sięgają XIX wieku, osiedlali się tu niewolnicy, azyl dawał im ksiądz-abolicjonista z kościoła Nossa Senhora da Penha na wzgórzu nad fawelą. Niewolnictwo zniesiono w Brazylii dopiero w 1888 roku. Mijają nas co jakiś czas policjanci z długą bronią. Po podjeździe pod kościół Nossa Senhora da Penha, gdzie jest taras widokowy, słyszymy kilka serii strzałów. Eder i jego koledzy nasłuchują i pokazują na inne fawele, przede wszystkim na sąsiednie Complexo do Alemao. – Słyszeliście to? – upewniają się. – To nie u nas.

Modne wycieczki po dzielnicach biedy

Fawela faweli nierówna. Poza tym w każdej z nich są miejsca, do których można wejść bez większych obaw, ale są też zamknięte kręgi. Wchodzenie tam to proszenie się o kłopoty. Wejście w ten rejon Vila Cruzeiro nie jest akurat żadnym bohaterstwem. Toczy się tu biedne, ale w miarę normalne życie. Zresztą, to prawda o większości faweli. Coraz więcej dzieci z nich kończy szkoły. Mieliśmy przed tym objazdem faweli mieszane uczucia. Wycieczki po dzielnicach biedy, które rosły przez dziesięciolecia na wzgórzach Rio – w tym mieście im niżej tym więcej luksusu, i odwrotnie, wzgórza zasiedlali biedacy z Nordeste, północno-wschodniej Brazylii, przyjeżdżający do Rio za pracą – stały się w ostatnich latach modne. Za ich organizację biorą się już biura podróży, a w brazylijskim internecie można obejrzeć filmy parodiujące podobne wyprawy (np. pod tytułem „Niełatwo dziś znaleźć prawdziwego nędzarza”, z nadgorliwym przewodnikiem w roli głównej). To jest w pewnym sensie pornografia biedy i łatwego współczucia. Ale Nanko van Buuren przekonał nas, że wycieczka wycieczce nierówna. Co innego komercyjne wyprawy np. przez fawelę Rocinha – niedaleko Ipanemy – którą sobie upodobały biura podróży. A co innego te organizowane przez społeczność faweli, dające jej kolejną sposobność do zarobienia legalnie, pomagające wychodzić z biedy. W faweli Vidigal, z pięknym widokiem na Ipanemę, powstaje już nawet luksusowy hotel. A w Salvadorze ruszył program wynajmowania mieszkań w fawelach turystom, którzy przyjadą do miasta na mundial.

Nanko, Anioł z Faweli

Nanko van Buuren przyjechał tu w 1987 roku. Jedna z europejskich fundacji chciała się dowiedzieć, co można zrobić, by polepszyć życie biedoty z faweli. Został na zawsze. Były rewolucjonista gorącego lata 1968 roku, który rzucał w policję butelkami z koktajlami Mołotowa, w końcu założył swoją fundację – Ibiss. Prowadzi dziś 82 programy społeczne w fawelach Rio, w tym 14 piłkarskich. Trzy lata temu otrzymał za nie nagrodę Desmonda Tutu, jego pomysły są wprowadzane na Zachodnim Brzegu.

Przez ten czas przeżył dobre i straszne chwile. Przygarnął sześciolatka z faweli, zmuszonego przez policję do naciśnięcia spustu pistoletu trzymanego w ustach własnego ojca. Van Buuren zna ciemne strony faweli, bossów gangów z Comando Vermelho, Terceiro Comando, Terceiro Comando Puro, Amigos dos Amigos rządzących w swoich matecznikach wysoko w fawelach Rio, zna komendantów policji. Nie ocenia ludzi z faweli, miażdży działania policji. I robi swoje. Spotkaliśmy się w faweli Vila Cruzeiro. Obok siedział Paulo, były gangster, dziś szkolny edukator. Do Nanko non stop dzwonią telefony, Paulo jest buforem – patrzy, kto dzwoni, Nanko tylko gestem pokazuje, czy chce rozmawiać, czy nie. Ludzie z ulicy co chwila podchodzą do niego, witają się, klepią po plecach. Nanko niby uśmiechnięty, niby wokół spokojnie, a jednak napięcie jest wyczuwalne. Gdy obok przechodzi patrol uzbrojony po zęby z dwoma funkcjonariuszami tzw. Pokojowej Policji (UPP), wszystkie rozmowy zamierają, głowy odwracają się w ich stronę.

Nanko van Buuren opowiada: – Kiedy tu przyjechałem, zobaczyłem ludzi, którzy byli dla siebie mili, byli uczynnymi sąsiadami, dzieci bawiły się na ulicy. Pod tym względem nic się nie zmieniło. Ale zobaczyłem też pracowników społecznych, którzy obchodzili tych ludzi na palcach, starali się być bardzo delikatni i współczujący. A poza tym nie mieli tym ludziom wiele do zaproponowania. Poproszono mnie, abym się tym zajął. W 1999 roku zaczęliśmy własne programy jako fundacja Ibiss. Głównie chodziło nam o to, aby mieszkańcy faweli sami zaczęli zajmować się tym, co chcą robić w życiu, wzięli się za siebie.

Przyjechałem niedługo po upadku ostatniej dyktatury w Brazylii. Dopiero się odradzało społeczeństwo obywatelskie, ludzie byli pasywni, bez inicjatywy, bali się policji. Dziś Brazylia jest demokratycznym krajem, ale aby demokracja była prawdziwa, musi żyć, być aktywna. Co ciekawe, niektórzy polityczni więźniowie dyktatury siedzieli w więzieniu na Ilha Grande [wyspa na południe od Rio, obecnie popularny cel wakacyjnych podróży – red.] z ludźmi z faweli – głównie złodziejami, zwykłymi przestępcami. I polityczni wyedukowali z tych z faweli. Uczyli ich socjalizmu, tłumaczyli, kto to Mao. Wbijali im do głowy: jak już ukradłeś, to przynajmniej zainwestuj w biednych, w fawelach. Czyli było to coś w rodzaju planu Robin Hooda. Stąd też nazwa gangu – Czerwone Komando. A potem przyszły – pod koniec lat 90. – narkotyki, broń. Na tym wyrosła potęga gangów, które rządzą w poszczególnych fawelach. Ich bossowie mieszkają w fawelach czy w bogatszych okolicach?

Oczywiście, że w fawelach. Znam wielu. Mili całkiem, nie powiedzielibyście, że robią takie rzeczy. Oczywiście stoją po złej stronie. Bronią swoich laboratoriów narkotykowych, swojego biznesu. Na początku to policja miała przewagę, miała lepszą broń. Gangi zaczęły od kałasznikowów, teraz kałasznikow to najmniejsza broń, jaką mają. Bazooka to przy niektórych z nich kapiszonowiec. Oni mają wyrzutnie rakiet, którymi strącają helikoptery. Dlatego policja musiała zainwestować w opancerzone apache’e. Ale zaraz gangi znajdą coś, żeby zestrzelić i apache’a. Rząd traci mnóstwo pieniędzy na tę dziwną wojnę, ponosi straty w sprzęcie i ludziach. Gangi wysadzają samochody policyjne, do walk policja zużywa mnóstwo amunicji. Obie strony tracą, ale gangi mają więcej pieniędzy i nie szkoda im 8,5 tys. dolarów na pocisk. Z obrazów, jakie docierają do świata z faweli – budzących przed mundialem coraz większe poruszenie – wynika, że toczy się tu wojna jak w XIX lub XX wieku. Liczy się siła.

W policji wciąż wpływy mają funkcjonariusze tajnej służby z czasów dyktatury. Jest jednostka nieumundurowanych policjantów, którzy robią, co chcą. Biorą cię na posterunek, wsadzają plastikowy worek na głowę i pod wodę. Chcesz zeznawać – machasz dłonią. Nie chcesz, giniesz. To się zdarza cały czas. Nie ma co marzyć, że my coś zmienimy.

W Rio mamy wielki rynek broni. Kupuje ją FARC [partyzantka w Kolumbii – red.], który sam nie ma wiele pieniędzy, ale może zapłacić pastą kokainową. Pasta jest przerabiana w laboratoriach w fawelach i wysyłana do USA i Europy. Im większe są represje, im trudniej narkotyki produkować, tym wyższa jest ich cena. A jak rośnie cena, to coraz więcej ludzi lgnie do tego biznesu, bo ryzyko zaczyna się bardziej opłacać. Represje – to nie jest droga do trwałej zmiany. Brutalność policyjnych represji wpycha ludzi jeszcze mocniej w ręce gangów. A można inaczej. Paulo, który tu siedzi, był jednym z dużych gangsterów. Naprawdę dużych. Siedział w więzieniu, a w tym czasie niemal wszyscy jego współpracownicy zostali zabici w walkach z innymi gangami. Urodził mu się syn. No, i – jakie to proste – uświadomił sobie, że jak z więzienia wróci do gangsterskiego życia, syna już nie zobaczy. Więc gdy wyszedł, przeszedł na naszą stronę.

– I może tak sobie tutaj siedzieć? – pytamy.

– Gangi nie są mafią sycylijską i nie zabijają renegatów. Jak inni członkowie gangu widzą, że komuś, kto poszedł inną drogą, wiedzie się dobrze, nie zrobią mu krzywdy. Inni członkowie są raczej zadowoleni, że komuś się udało. Czasem nawet nam przychodzą gratulować. Dziś Paulo prowadzi programy edukacyjne w szkołach na obrzeżach faweli – i jest w tym bardzo przekonujący. Ponieważ w fawelach dominuje przeświadczenie, że nie da się żyć bez uczestnictwa w jakimś gangu. A on samym sobą przekonuje, że można, że warto chcieć zostać lekarzem czy prawnikiem. Znam takie historie. W niektórych fawelach, gdzie pracujemy nawet 20 lat, około 30 procent dzieci uczęszczało kiedyś do szkół. Teraz w tej samej faweli – jednej z najcięższych w tamtych czasach – chodzi do szkoły 98 procent dzieci. 20 lat temu, gdy matki szły ulicą z dziećmi, pokazywały palcem wielki wóz terenowy z gangsterem w środku jako przykład sukcesu. Dziś mówią: „Synu, jak będziesz dobry w szkole, będziesz jak Romuldo, chłopak z jednego z naszych programów edukacyjnych, który odniósł sukces życiowy w uczciwym biznesie. To ważne, aby nie myśleć, że z powodu urodzenia w faweli będziesz nikim”.

Działa to też w drugą stronę. Boss gangu nie ma złudzeń, że jest kochany. Jeden opowiadał mi, że jest nieszczęśliwy, bo ma kupę pieniędzy, ale nie może z nich korzystać. Jak wychodzi ze swojego matecznika, wie, że zaraz zabije go inny gang albo że policja przy próbie aresztowania nie bardzo się postara i go zastrzeli. Więc siedzi na pieniądzach w zamkniętym kręgu faweli, gdzie czuje się bezpieczny, ale nie może sobie nawet pójść kupić ubrań. I wiecie, jaki biznes teraz kwitnie w fawelach? Sobowtórów. Gangster wynajmuje sobie kogoś, kto ma dokładnie taki sam wzrost i posturę jak on, i wysyła go, żeby przymierzył i kupił mu koszulę, spodnie, buty.

– Siedzimy teraz na obrzeżach faweli? – pytamy. – Wysłał pan po nas w umówione miejsce dwóch mototaksówkarzy, ale nie jechaliśmy długo.

– Nie jesteśmy na obrzeżach, jesteśmy wewnątrz faweli. Tutaj było kiedyś naprawdę gorąco. Nawet dzisiaj rano doszło do prawie 20-minutowej strzelaniny. Tutaj były największe walki w 2010 roku, na tej ulicy była linia rozejmu [w walkach między wojskiem i policją a gangami zginęło 25 osób – red.]. Zaczęło się zresztą od piłki. Były tu wtedy w Rio targi piłkarskie i jakiś kompletny głupek z rządu powiedział działaczom FIFA, publicznie, żeby się nie martwili o bezpieczeństwo, bo władze mają fawele pod kontrolą. No, tego nie trzeba było dwa razy powtarzać ludziom z Czerwonego Komanda. I nazajutrz wyleciały w powietrze policyjne samochody. Okazało się, że Czerwone Komando miało swoje główne dowództwo tutaj, w Vila Cruzeiro. Gubernator stanu Rio stwierdził, że w takim razie trzeba to miejsce spacyfikować. Dwa dni później przyszło 2,5 tys. policjantów, ale nie zdecydowali się wkroczyć. Stwierdzili, że z takimi siłami nie dadzą rady, bo tamtych jest więcej i są lepiej uzbrojeni, więc ich wystrzelają. Wdał się w to prezydent Lula: ogłosił, że nie może być państwa w państwie, musimy to zmienić. Jeśli trzeba, rzucimy 15 tysięcy wojska. I w ten sposób doszło do tego, że pod koniec listopada 2010 roku Vilę Cruzeiro najechało 15 tysięcy wojska i policji. Były czołgi, helikoptery Apache, toczyła się regularna bitwa miejska. Część ludzi uciekła w górę, w kierunku faweli Complexo do Alemao. A media zrobiły z tego reality show. Wojsko nadlatywało apache’ami nad fawele, a za nimi leciał śmigłowiec telewizji Globo i filmował. Taki telewizyjny show. Na plaży Ipanema bogaci ludzie siedzieli sobie w barach i wpatrywali się w telewizory. Telewizja pokazywała, jak uciekający chłopak dostaje kulkę w plecy i pada. A oni bili brawo, że policja taka dzielna. Oceniam, że około 80 procent gangsterów przeniosło się z Vila Cruzeiro do Complexo do Alemao. Mnóstwo uciekło właśnie wtedy. Opowiadali mi chłopcy, że spotkali tam jednego z gangsterów, o którym myśleli, że nie żyje albo że wzięła go policja. – Jak się tu dostałeś? – Policja wsadziła nas do samochodu z przyciemnianymi szybami i przerzuciła tutaj. Kosztowało to 1,5 mln reali w gotówce – powiedział im. Niektórzy mówią, że do eskalacji protestów w 2013 roku, tuż przed Pucharem Konfederacji, doszło właśnie dlatego, że klasa średnia po raz pierwszy na własnej skórze doznała brutalności policji. Gdy obrywali biedni, biła brawo. Ale gdy to dotknęło ją, wybuchła oburzeniem. To tylko część prawdy. Chodziło przede wszystkim o podwyżkę cen biletów, brutalność policji też zrobiło swoje, do tego doszła wściekłość, że inwestycje mundialowe są dla polityków okazją, by sobie nabijać kieszenie. Patrzcie na Maracanę. Nie mam nic przeciw wydatkom na jej przebudowanie. Ale czy prowadzący inwestycję koncern Odebrecht musiał też z tej okazji dać gubernatorowi stanowemu 8,5 mln reali na wyborczą walkę o reelekcję?

– Wygląda na to, że jest pan przeciw mistrzostwom...

– Piłka jest pasją Brazylii, mundial mi nie przeszkadza. Przeciwnie. Nie jestem też całkowicie przeciwny igrzyskom olimpijskim w Rio w 2016. Ale jeśli bajońskie pieniądze zostały wydane, żeby zbudować tor kolarski, czyli obiekt dla sportu, który w Brazylii nie istnieje, to jestem przeciw. Było to 18 mln reali wyrzuconych kompletnie w błoto. Jednorazowo. Ja bym dał te pieniądze na podstawową edukację, szkolenia zawodowe, programy zdrowotne. Na roponośnym szelfie, gdzie prowadzi się odwierty, pracują dziesiątki tysięcy robotników. Ale z Europy, bo Brazylia nie ma profesjonalistów. Oczywiście, Europejczycy uwielbiają przyjeżdżać na kontrakty do Brazylii. Lecz może pora wykształcić swoich specjalistów?

Ja nie jestem przeciw sportowi. Mamy tutaj 14 szkół piłkarskich w różnych fawelach. Nie zorganizowaliśmy ich po to, aby produkować piłkarzy, ale dlatego, żeby wykorzystać grę zespołową do swoich celów. W piłce trzeba współpracować, słuchać sędziego, przestrzegać przepisów. Jest w tej grze wiele mechanizmów obecnych również w życiu. Można użyć futbolu jako pozytywnego szantażu, np. mówiąc do dziecka: „Możesz grać tylko wtedy, gdy udowodnisz, że byłeś dziś w szkole”. Można dzięki piłce szybko zdiagnozować trąd i gruźlicę – po prostu dzieciaki grają zwykle tylko w spodenkach, więc widać zmiany na ich skórze. I muszą uczestniczyć w wysiłku, przy którym łatwiej rozpoznać chorobę płuc.

Jest jeszcze jedna ważna funkcja futbolu – niesie pojednanie. Czasem na turniejach grają ze sobą dzieci Czerwonego Komanda, Trzeciego Komanda, od Przyjaciół [wspomniani Amigos dos Amigos, jeden z największych gangów Rio – red.]. Tutaj nawet jeśli nie jesteś gangsterem, to się z gangami identyfikujesz: „Ja jestem od Vermelho, ten od Terceiro to mój wróg”. Przed meczem zwykle pytamy: „Co sądzicie o waszych rywalach?”. Nie są to miłe rozmowy. A po turnieju organizujemy grilla i znów pytamy: „A co sądzicie o nich teraz?”. Wtedy zwykle pada: „O, trochę przesadziłem, tak gadałem przed meczem, teraz bym tak nie powiedział”. Bo wtedy dopiero dziecko sobie uświadamia, jakie to głupie, myśleć źle o człowieku tylko dlatego, że mieszka w innym miejscu, w innej ruderze. Więc można użyć futbolu również w taki sposób. Dzięki piłce wraca do życia trochę normalności. Nasze dzieciaki grają na boiskach piłkarskich, zbudowanych oczywiście przez fawelę. Bez trawy, co prawda. Ale mamy jedno w Vila Alianca z trawą, piękne boisko. Była tam zbita ziemia, gruz. Ale pewnego dnia podjechała pod boisko wielka ciężarówka z ziemią i trawą i już mamy pierwszą murawę. Oczywiście wiemy, kto za to zapłacił.

– Gangsterzy?

– Nieoficjalnie. Po prostu wielcy bossowie chcieli, żeby tu była trawa. Zrobiliśmy centrum treningowe dla najlepszych piłkarzy, kilku pojechało już grać w prawdziwych klubach. Jeden – Igor – jest w Buenos Aires, w Boca Juniors. Nasze dziewczyny wygrały piłkarskie mistrzostwa świata dla dzieci ulicy, turniej był niedawno w Rio.

– Nie miał pan nigdy gróźb od mafii?

– Nie.

– Wypychacie ich przecież, zmniejszacie pulę ludzi do wykorzystania...

– Tak, jeśli nam się w pełni powiedzie, to ich bardzo ograniczymy. Ale największą groźbą, jaka dostałem od gangsterskiej grubej ryby, było: „Oddaję ci dzieciaka, nie zepsuj mi go. Nie chcę, żeby był taki jak ja. Jak to spieprzysz, znajdę cię”. Teraz ten chłopak jest na uniwersytecie. Chyba będę żył.

– Dostał pan tytuł honorowego obywatela Rio, ale policjanci raczej pana nie lubią?

– Nie. Mamy np. taki program, w którym zbieramy informacje o policjantach wynajmujących się do zabójstw na zlecenie. To taka druga nitka kariery. Policjant wykonuje zlecenia nie tylko gangów, ale np. dużego supermarketu do zabicia złodziejaszka, który podkrada towar z półki. Dają mu 300 reali i wskazują, kogo zabić. Tego programu policjanci nie polubili.

– Ale jest też policja pokojowa UPP. Od kilku lat trwa program wprowadzania posterunków takiej policji do faweli. Jej zadaniem było nawiązywać interakcje z mieszkańcami i podobno odnosi sukcesy?

– Powinna w ten sposób działać, ale tego nie robi. Ja ją widzę tylko wtedy, gdy wozi się samochodami terenowymi. W rezultacie nikt nie chce już mieć z nimi nic wspólnego. Stąd też ostatnia fala ataków na policjantów, która z kolei spowodowała dokręcenie śruby przez władze.

– Ostatnio z interwencją do niektórych faweli wkroczyło też wojsko i zauważyliśmy, że jest chyba bardziej tolerowane niż policja. Dlaczego?

– Bo ludzie tutaj często nie widzieli wcześniej wojska. Widzieli policję wojskową (Policia Militar), która zabija. Kiedy w zeszłym roku przyszli żołnierze, mieszkańcy nawet z nimi rozmawiali. A z policją się nie rozmawia. Potem na ich miejsce przyszła policja wojskowa, aby zająć teren. Zachowywali się jak wariaci, byli brutalni, śmialiśmy się z nich, że się bawią w BOPE [elitarna jednostka specjalna policji, symbol największej bezwzględności – red.]. Ludzie czegoś takiego nienawidzą. Jeśli policjantów najbardziej interesuje karabin i widać, że aż świerzbią ich palce, aby go użyć, co w tym pokojowego? Jeśli wciąż trwa jakaś okupacja, dla ludzi nie ma żadnego znaczenia, czy okupują ich czerwoni, czy granatowi. Czy robią to mafiosi czy policjanci. W dodatku granatowi są – nie wiem, jak inaczej to powiedzieć – cholernymi idiotami. Mieliśmy tu niedaleko imprezę na ulicy. O północy pojawiła się policja i powiedziała: „Cisza ma być, bo inaczej zgarniamy wszystkich”. Przecież wiadomo, że w Lapie [dzielnica w centrum Rio, z barami i klubami – red.] imprezy trwają do piątej, szóstej rano i nikomu to nie przeszkadza. Ale nie, nam nie wolno. Bo ponoć przeszkadzamy sąsiadom. A przecież wszyscy sąsiedzi byli tutaj, na imprezie. Chodziło tylko o to, żeby pokazać, kto tu rządzi.

– Dlaczego wojsko i policja wzięły się niedawno za okupację akurat Mare, faweli najbliżej lotniska międzynarodowego w Rio, ale nie najbardziej kłopotliwej?

– Bo muszą ją mieć przed mundialem pod kontrolą właśnie z powodu lotniska. Obok faweli są dwie wylotówki Rio, bardzo ruchliwe i ważne drogi. Nie można przeprowadzić mistrzostw świata, gdy jest ryzyko że zabłąkane kule będą fruwać między samochodami. Ale co policja i wojsko chcą osiągnąć na dłuższą metę? Nie mam pojęcia. Na razie wiem, że Mare jest okupowane przez 7,5 tysięcy żołnierzy, którzy zostaną tam co najmniej do końca mistrzostw świata, aby uniknąć kłopotów z tej strony. Czy rząd zdecyduje się potem na pełną pacyfikację, nie mam pojęcia. Ta okupacja jest wyjątkową głupotą. Do Mare wpływają różne grupy ludzi, zabijają i wracają do siebie. Wojsko nie ma pojęcia, z kim ma do czynienia, bo nikogo nie zna. Żołnierze nie zauważyli nawet, że przemoc wewnątrz faweli, wewnątrz społeczności wzrosła. Jedyna rzecz, jaka się zmieniła, to taka, że na terenie okupowanym przez wojsko nie ma uzbrojonych członków gangów. Ale handel narkotykami wciąż tam jest. Z drugiej strony – fawele to osobny świat. Jeśli turysta, który przyjedzie na mundial, nie będzie chciał się zapuszczać do faweli, to przecież one same do niego nie przyjdą. Oczywiście, znam wielu mieszkańców Rio, którzy przeżyli życie, nie zbliżając się do faweli. Jest dużo miejsc w fawelach, gdzie można wejść samemu, bez ryzyka. Ale są też miejsca, gdzie człowiek znajduje się w sytuacjach o wiele trudniejszych niż te z „Miasta Boga”. Film był zrobiony wiele lat temu, zresztą grali tam nasi ludzie, z naszej organizacji. Było bardzo śmiesznie. Reżyser miał oczywiście scenariusz, ale za każdym razem wychodziło źle. Chłopcy nie pamiętali scen i reżyser wciąż zatrzymywał akcję. „Co w tym trudnego? Dlaczego nie możecie tego zapamiętać?”. A im trzeba było to napisać inaczej, żeby nie musieli zapamiętywać słów, ale sytuacje, a potem szli na żywioł. Tak zrobiliśmy. I poszło. Grali siebie. Te wszystkie przekleństwa wyrzucali z siebie bardzo naturalnie...

– Jeśli jestem normalnym mieszkańcem faweli, nie działam w gangu, to nie jestem w aż takim niebezpieczeństwie?

– Nie mogę tak powiedzieć, bo mnóstwo ofiar strzelanin w faweli to osoby trafione zabłąkaną kulą. Jest ich nawet więcej niż tych zabitych z rozmysłem. W fawelach tylko 5,5 procent osób jest zamieszanych w przestępstwa. Mówi się, że państwo nie jest w stanie ich dopaść bez krzywdzenia niewinnych, bo gangsterzy używają tej normalnej większości mieszkańców faweli jako swojej tarczy. Ale ja pamiętam, jak wyglądała rozprawa z Vila Cruzeiro, i pamiętam, że gdy policja chciała wejść do środka, czekała, aż się skończą lekcje w szkołach na obrzeżach faweli i dzieciaki ruszą do domów. Za nimi szli policjanci, bo wiedzieli, że nikt nie będzie strzelał do swoich dzieci. Więc akurat żywych tarcz używają obie strony.

Pracował u nas w fundacji jako mototaksówkarz pewien chłopak. Niezwiązany z handlem narkotykami, bo takich nie zatrudniamy. Jego brat już taki niewinny nie był. Tydzień temu policja porwała naszego chłopaka i zażądała 100 tysięcy reali łapówki. Jego matka zadzwoniła do policji federalnej, by zainterweniowała. Następnego dnia chłopak został znaleziony z kulą w głowie i związanymi z tyłu rękoma.

– Widzi pan jakieś rozwiązanie? Ma pan nadzieję, że strony zrobią po jednym kroku w tył?

– Aby polepszyć sytuację, trzeba stworzyć akademie policyjne, gdzie można by wyedukować policjantów. Nie można brać dowolnego człowieka, który się zgłosi do służby, kazać mu przejść podstawowy, dwutygodniowy trening i wypuszczać go z bronią na ulicę przeciw innemu człowiekowi z bronią. I trzeba wspierać programy socjalne wewnątrz faweli, oparte głównie na edukacji.

– Pójdzie pan na jakieś mecze mundialowe?

– Tak, w Rio. Wciąż nie wiem, na które.

– Bilety się kończą.

– Myślę, że jakieś miejsce na Maracanie się dla mnie znajdzie.





ROK 1982, CZYLI BYĆ MISTRZEM TO SZCZEGÓŁ



Maracanaco? To już stare kino. Jeśli jakaś rana się jeszcze w Brazylii nie zagoiła, to raczej nie z przegranego u siebie finału mundialu 1950, tylko z 1982: gdy najbardziej romantyczna Brazylia w historii MŚ została dźgnięta w plecy w walce o półfinał. Trzy razy.



W przedmundialowej reklamie Paolo Rossi właśnie kończy wizytę u brazylijskiego golibrody. Chce zapłacić, fryzjer patrzy na nazwisko na karcie i dopiero się orientuje, kogo miał w swoich rękach. Wracają wspomnienia z meczu Brazylia – Włochy: Barcelona, rok 1982, Rossi strzela swoje trzy gole. Golibroda przejeżdża brzytwą po fartuchu. Gdyby wiedział... Już by z tego ostrza zrobił lepszy użytek. Ale w końcu wzdycha i oddaje kartę z taką miną, jakby chciał powiedzieć: niech ci będzie Rossi, przy okazji mundialu w Brazylii nawet ty jesteś mile widziany. A Rossi przy wyjściu mija się z Zinedine’em Zidanem. Czyli tym, który rozstrzelał nadzieje Brazylii w finale 1998, a teraz też chce pod brzytwę. Tyle reklama, bo w rzeczywistości bywało z Rossim w Brazylii różnie. Raz, gdy przyjechał jako gość na turniej futsalu, taksówkarz kazał mu się wynosić z samochodu. Włoch próbował obrócić wszystko w żart, ale taksówkarz nie miał zamiaru. Trzeba było wiać. Tak mocno tkwi w Brazylijczykach zadra po odpadnięciu z mundialu 1982 w Hiszpanii już w drugiej fazie. Po meczu, w którym pięknej Brazylii Zico, Falcao, Socratesa do awansu do półfinału wystarczał remis z Włochami. A przegrała 2:3. Rossi strzelił wszystkie gole dla rywali. Zabił futbol.

Jak zostaliśmy cynikami

Tak powiedział Zico: tego dnia umarł futbol. – Wielki mecz, który zmienił nas wszystkich w cyników – opisuje Brazylia – Włochy Fernando Duarte, brazylijski dziennikarz „Guardiana”. Juca Kfouri, najbardziej znany tutejszy dziennikarz piłkarski, dodaje, że już nigdy potem nie był w stanie bezwarunkowo oddać serca reprezentacji. – Jak nas potem bolało, gdy oglądaliśmy mecz Polaków z Włochami. To my powinniśmy grać z wami w półfinale – mówi nam Osvaldo Reis, „Pequetito”, komentator Radia Globo. A nasi brazylijscy znajomi wymieniają swoich znajomych albo znajomych znajomych, którzy po tej porażce oddawali nawet karnety na mecze swoich klubów, bo już nie byli w stanie więcej spojrzeć na futbol. Tak się dokonało to mniej znane Maracanaco. Nie będziemy przekonywać, że było bardziej spektakularne niż oryginał z 1950 roku. Tamtemu nic nie zagrozi: wtedy dramat dokonał się na brazylijskiej ziemi, w rekordowo wielkim tłumie na Maracanie, w meczu decydującym o tytule. Urugwajczyk Alcides Ghiggia na zawsze pozostanie tym, który spowodował swoim golem na 2:1 „najstraszliwszą ciszę w dziejach futbolu”. Brazylia do dziś pozostaje jedyną spośród potęg futbolu, która przegrała mecz o tytuł jako gospodarz. Jej koszulki już nigdy więcej nie były białe, jak do tamtego finału. Musiała dla odkreślenia koszmaru z Maracany zmienić barwy na kanarkowe. Na zawsze pozostaną opowieści o Brazylijczykach umierających po bramce Ghiggii na zawał, o przejmującej ciszy w knajpach, w których dziadkowie i pradziadkowie naszych rozmówców siedzieli ze spuszczonymi głowami jeszcze wiele tygodni po turnieju.

Piękni, wierni, naiwni

Wszystko prawda. Ale to jednak jest już dramat jak z podręcznika historii. Przepracowany na wszystkie sposoby, coraz bardziej odległy. A Alcides Ghiggia był zawsze w Brazylii szanowany. Może przez łzy, ale szanowany, tak jak i cała ówczesna reprezentacja Urugwaju z kapitanem Obdulio Varelą na czele. Brazylia raczej w sobie wtedy szukała winy. I znalazła kozła ofiarnego: bramkarza Barbosę. Podobnie było w 1998 roku po finałowej porażce z Francją. Zidane będzie miał u brazylijskiego golibrody łatwiej, bo gniew kibiców skierował się wtedy przeciw szemranym działaczom federacji piłkarskiej (CBF). To wtedy ruszyło parlamentarne śledztwo w sprawie futbolowej korupcji, wpływów Nike w CBF, wtedy zeznania musiał składać Ronaldo, któremu zdarzyła się dziwna zapaść w dniu finału itd. W 1982 roku nie było takiego kozła ofiarnego. Był wróg. Wyrachowani Włosi wyeliminowali z turnieju jego ozdobę: piękną, romantyczną i bardzo naiwną Brazylię. Włosi, którzy w pierwszej rundzie turnieju ledwo wyszli z grupy po trzech remisach, wyeliminowali Brazylię, która do spotkania z nimi wygrała wszystkie mecze. Paolo Rossi, który królem strzelców został tuż po tym, jak mu się skończyła kara za udział w aferze korupcyjnej, wyrzucił z turnieju Socratesa, wodza Democracia Corinthians, lekarza i samozwańczego filozofa futbolu, który powtarzał, że „być mistrzem to szczegół”, bo najważniejsze to być wiernym ideałom.

Brazylia podań, a nie dryblingu

Niedługo później Democracia Corinthians – piłkarze z Sao Paulo przejęli władzę z rąk klubowych działaczy i poddawali pod głosowanie nawet to, gdzie się zatrzymać na postój w drodze na mecz, albo kto ma prawo dzień przed spotkaniem spędzić noc z narzeczoną – stanie się też symbolem walki o przywrócenie demokracji w kraju bankrutującej dyktatury. Socrates, buntownik z papierosem, popijający (potem zacznie przegrywać walkę z alkoholem), będzie przemawiał do milionowych tłumów, wzywał do pójścia na pierwsze od dawna wybory. To jest kolejna różnica: w 1950 roku Brazylia marzyła o potędze. W 1982 marzyła, że generałowie sobie pójdą. W 1950 potrzebowała potwierdzenia, że jest wielka. W 1982 potrzebowała pocieszenia. Po 1950 roku były zwycięskie mistrzostwa świata z 1958, 1962, 1970, coraz piękniejsze. Po 1982 były dwa mistrzostwa, z 1994 i 2002, ale obydwa opatrzone gwiazdkami: *uwaga, ciężkostrawny futbol. Futbol z 1982 roku był porywający. Trener Tele Santana, który po przegranym mundialu 1978 zastąpił technokratę Coutinho, za bardzo wyrachowanego jak na gust brazylijskiego kibica, postawił na atak i jedną z najwspanialszych linii pomocy w historii piłki. Socrates, słynący z podań piętą, o którym Pele mówił: „Lepiej gra tyłem niż przodem”. Zico, czyli biały Pele. Falcao, czyli król Rzymu. Wskoczył do drużyny w ostatniej chwili, nie grał w eliminacjach, ale trzeba było w pierwszym meczu turnieju zastąpić Toninho Cerezo. Gdy Cerezo wrócił, razem puszczali w ruch karuzelę podań. To była Brazylia właśnie podań, nie dryblingu. Brazylia pomocników, a nie napastników. Rozdyskutowana reprezentacja głównie klasy średniej, bo to był czas, gdy telewizja Globo już zaczęła z piłkarzy robić bogaczy i futbol stał się kuszącą drogą kariery również dla dzieci z lepiej sytuowanych rodzin. Reprezentacja, w której największymi gwiazdami byli, co się Brazylii nie zdarzało na mundialach często, biali piłkarze.

Wielka zabawa w chowanego

Niestety, dla siebie, ta drużyna była tak zakochana w tworzeniu, że obronę uważała za zajęcie niegodne aż tak wielkiej uwagi. Wierzyła, że odrobi każdą stratę. Spektakl przede wszystkim. Piękni mistrzowie z 1970 to była, o czym się często zapomina, drużyna w idealnej równowadze między obroną a atakiem. Drużyna z 1982 szła va banque. Żadne trofeum po jej czasach nie zostało. Choćby Copa America, o mistrzostwie świata nie wspominając. Zostały wspomnienia. Wszyscy się przy „Canarinhos” 1982 świetnie bawili, na trybunach był szał. Argentyński trener Angel Cappa w swoich wspomnieniach z trybun opisał cały ten mundial Brazylii jak wielką zabawę w chowanego: piłka zawsze była w tej części boiska, w której się jej rywal najmniej spodziewał, wszystko wirowało. „Piłka od lat nie miała tyle uciechy i nikt jej od lat nie traktował z taką czułością” – pisał Cappa. To do dziś robi niesamowite wrażenie, gdy się ogląda młodszego brata Maracanaco: jak bardzo się Brazylia musiała nagimnastykować, ile wymienić podań, żeby strzelić Włochom gole i jak łatwo to przychodziło rywalom. Brazylijscy artyści jeszcze się dobrze nie dobudzili, a już Włosi prowadzili 1:0. Brazylia wyrównała, a potem znów się zagapiła. Ale nawet po kolejnym wyrównaniu, na 2:2, choć Brazylijczycy mieli wynik, który im dawał awans, dalej kusili los. Komentator Luciano do Valle, legenda najpierw telewizji Globo, a potem TV Bandeirantes, coraz bardziej zrezygnowanym głosem ogłaszał kolejne gole dla Włochów. Ale ogłaszał. Choć Brazylia traciła bramki po błędach, których mogła uniknąć, gdyby tak nie ryzykowała, nie było żadnego: „I niestety...”, „To się musiało tak skończyć...”. Nie, po strzałach Rossiego do Valle ciągnął swoje „goooool” nawet po kilkanaście sekund, prawie tak samo sumiennie jak po bramkach dla Brazylii. Tak jakby sam przyjął zasady Socratesa: zwycięstwo to szczegół, ważne, że mecz piękny. Na trzeciego gola Rossiego Socrates i jego kompania już nie zdążyli znaleźć odpowiedzi. Pozostali do dziś najpiękniejszą Brazylią, która nic nie wygrała. Włosi pokonali w półfinale osłabioną brakiem Zbigniewa Bońka Polskę i zostali mistrzami świata. Brazylijczykom została moralna wyższość i kolejna porażka, którą mogą poddać wiwisekcji, a kochają to. O Maracanaco powstały tomy. Rok 1982 ciągle nie jest do końca rozliczony. Choć był nie mniej ważny, bo kazał Brazylii wybierać: moralna wyższość czy jednak podnoszenie w górę pucharów?

Mistrzowie odchodzą

Socrates odszedł 2,5 roku temu. Obstawiał, że umrze na raka płuc. Zmarł na marskość wątroby. Po nim zaczęli odchodzić brazylijscy mistrzowie świata, ci, którzy zdejmowali z Brazylii klątwę Maracanaco: bramkarz Gilmar, który płaczącego z radości Pelego przytulał do piersi po mistrzostwie z 1958. Nilton Santos, jeden z niewielu prawdziwych przyjaciół Garrinchy, który bezskutecznie próbował go uchronić przed stoczeniem się. Odeszli Djalma Santos (razem z Niltonem Santosem byli dla wielkiej Brazylii na bokach obrony tym, kim lata później Roberto Carlos i Cafu) oraz Nilton de Sordi. Wszyscy w 2013. Kilkanaście tygodni przed mundialem zmarł kapitan Bellini, mistrz świata z 1958 i 1962, piłkarz z pomnika przed główną bramą Maracany. Kibice schodzący się na mecz umawiają się zwykle „pod Bellinim”, bo widać go z oddali, jak wznosi w górę Puchar Świata. Niedawno, w drodze do Belo Horizonte, na mecz pierwszej kolejki ligi brazylijskiej, zmarł Luciano do Valle, głos mundialu 1982. Miał komentować mecze również podczas mistrzostw w Brazylii. Serce nie wytrzymało. Alcides Ghiggia ma 88 lat. W ostatnich latach przeżył m.in. wypadek, w którym jego samochód zderzył się z tirem. Z drużyny, która pokonała Brazylię w 1950 roku, żyje już tylko on. Ostatni kolega z drużyny, bramkarz Roque Maspoli, opuścił go 10 lat temu. Partie polityczne Urugwaju próbują właśnie zaprząc Ghiggię do kampanii wyborczej. Bezskutecznie. Za to zaproszenia na wszystko, co związane z mundialem w Brazylii, Ghiggia przyjmuje bardzo chętnie. Zobaczyć go podczas mundialu gdzieś w loży honorowej, u boku Rossiego, jak spinają klamrą kawał historii – nawet Brazylijczyk by sobie pewnie takiego widoku nie odmówił.





PENTACAMPEOES, CZYLI RODZINA SCOLARIEGO



Rivaldo buduje dynastię, Ronaldinho nadal gra, Edmilson komentuje. Ronaldo został biznesmenem, Roberto Carlos trenerem, Gilberto Silva związkowcem, a Cafu dobroczyńcą. Z pokolenia 2002, ostatnich brazylijskich mistrzów świata, pogubił się na dobre tylko Edilson. Ale koledzy pewnie zadbają, żeby mundialu nie oglądał w więzieniu.



Klub Mogi Mirim EC jeszcze nie nazywa się Mogi Mirim Ferreira, ale kto wie. Jeśli Rivaldo porządzi tutaj jeszcze trochę, i to może się zmienić. Prezesem klubu Rivaldo jest od pięciu lat i niedawno został wybrany przez aklamację na kolejne trzy. Wiceprezesem mianował Elizę Kaminski Ferreirę, swoją drugą żonę. Doradcą zarządu zrobił Daniela Ferreirę, bardziej znanego jako Rivaldinho. Czyli swojego 19-letniego syna z pierwszego małżeństwa, najstarszego z pięciorga dzieci. Rivaldinho nie jest tylko doradcą, jest też piłkarzem Mogi Mirim. Próbował robić karierę w młodzieżowych drużynach Corinthians Sao Paulo – Mogi Mirim jest o dwie godziny jazdy na Północ od Sao Paulo – ale szybko wrócił. Dzięki temu syn i ojciec mogli dwa miesiące temu zagrać razem w Mogi Mirim. 41-letni Rivaldo wszedł jako rezerwowy, po meczu ogłosił, że wreszcie spełnił marzenie i teraz może kończyć karierę. Czyli przestać być grającym prezesem i skupić się tylko na prezesowaniu. Jest co robić. Klub jest w trzeciej lidze, na utrzymanie go potrzeba podczas sezonu jakieś 600 tys. reali miesięcznie (czyli ponad 700 tys. zł), a nikt nie chce pomóc. Rivaldo pozostaje jedynym inwestorem. Do tego chyba nie wszyscy w klubie ciągną wózek w jedną stronę, Rivaldo ciągle grozi, że z Mogi Mirim odejdzie, jeśli nie dostanie wsparcia. Więc jak najwięcej klubowych spraw postanowił zostawić w rodzinie.

W imię ojca, syna i dziadka

Wspomniany wspólny mecz w barwach Mogi Mirim ojciec i syn rozgrywali na stadionie imienia dziadka, Romildo Ferreiry. Gdy Rivaldo, czyli Rivaldo Vitor Borba Ferreira, obejmował rządy w Mogi Mirim, stadion był jeszcze imienia Jana Pawła II. Ale jako właściciel poprosił o zmianę. Ojciec był najważniejszą osobą w jego życiu. A przedwczesna śmierć ojca – kolejnym dowodem, że cały świat sprzysiągł się przeciw Rivaldo. Romildo Ferreira pracował w prefekturze w Recife, zginął potrącony przez autobus, gdy syn miał 16 lat. Dzieciństwo w Recife, nawet gdy jeszcze żył ojciec, mijało w nędzy. Futbol długo nie wydawał się żadnym ratunkiem, bo wychudzonego Rivaldo, z krzywymi nogami, tracącego zęby z niedożywienia, nie chcieli w żadnym klubie. Dopiero wyjazd na Południe był odmianą losu, jak dla wielu innych Nordestinos, mieszkańców zapóźnionej północno-wschodniej Brazylii. Rivaldo trafił właśnie do Mogi Mirim. Miał 20 lat, musiał znosić kpiny ze swojego akcentu i dziwnych zwyczajów. Ale przynajmniej wreszcie złapał windę do kariery: Corinthians, Palmeiras, przenosiny do Europy. Po pięciu latach od wyjazdu z Recife był już w Barcelonie, po siedmiu był zdobywcą Złotej Piłki i piłkarzem roku FIFA, po dziesięciu – mistrzem świata. Zanim wrócił na stałe do Brazylii, grał jeszcze we Włoszech, w Grecji, za ciężkie pieniądze w Uzbekistanie, a nawet w Angoli. Ponad rok temu już na dobre osiadł pod Sao Paulo. A miesiąc temu zakończył karierę. Niedługo przed 42. urodzinami.

Ja tego reklamował nie będę

Pozostał wielkim odludkiem brazylijskiego futbolu. Zawsze to przypominał: ja nie jestem brazylijski, mnie nie zobaczysz jak baluję w środku nocy, uganiam się za dziewczynami, spóźniam się z urlopów w Brazylii. Plaża tak, ale z rodziną. A to było jeszcze przed nawróceniem (za sprawą drugiej żony, którą poznał w 2004 roku w Kurytybie – to najbardziej polskie miasto w Brazylii, więc nazwisko Kaminski nie dziwi – Rivaldo został ewangelikiem). On po prostu zawsze był przekonany, że musi wszystko poświęcić pracy, bo nikt nie ma w życiu tak pod górę jak on. Jest Nordestino, takim jak on nikt nigdy nie dał nic za darmo. Gdyby się urodził w Sao Paulo albo Rio – mówił – ludzie by go bardziej doceniali. I tak dalej. Rivaldo zawsze marudził, uciekał od wywiadów, nienawidził samochwalstwa, nawet niektóre propozycje reklam go obrażały. Niech sobie Ronaldo czy Cafu reklamują piwo, Rivaldo ich nie potępia, ale sam tego nie będzie robił, bo nie wypada. Do niego by się zaraz ktoś o to przyczepił, jak zwykle. Ta nieufność rodziła inną nieufność. Brazylijczycy patrzą na swoje gwiazdy z lig europejskich z podziwem, ale i pewną rezerwą. To są jednak estrangeiros, obcokrajowcy, posmakowali innego życia i trochę im się w głowach musiało przewrócić. Jeśli reprezentacja rozczarowuje, to wiadomo: zagranicznym się nie chce pocić w koszulce kadry. Rivaldo długo bywał kozłem ofiarnym. Do dziś wielu zapomina, że gdy Brazylia zdobywała mistrzostwo świata w 2002, Rivaldo był dla niej równie ważny jak Ronaldo. A nawet chwilami ważniejszy. Nie lubili się z Ronaldo, to żadna tajemnica. Dziś, gdy Ronaldo robi karierę w biznesie i wyrasta na jedną z głównych postaci przygotowań do mundialu, Rivaldo pozostaje wobec turnieju krytyczny. Ronaldo brał propozycje jak leci, Rivaldo grymasił.

Rodzina na ekranie

Tym bardziej można dziś docenić to, co 12 lat temu zrobił Luiz Felipe Scolari. Pokolenie 2002, pentacampeoes, czyli ci, którzy dali Brazylii piąty i ostatni jak dotąd tytuł mistrza świata, byli nazywani Rodziną Scolariego. Trener zbudował kadrę na mundial w Korei i Japonii tak mądrze, że swoje miejsce znalazł tam każdy: i odludek Rivaldo, i grupa baletowa, i piłkarze Jezusa, czyli Kaka, Lucio, Edmilson. Mało tego, niemal każdy z tych 23 z Rodziny Scolariego dobrze sobie ułożył życie po karierze. Wielu z nich będzie można zobaczyć podczas turnieju w telewizyjnych studiach. Defensywny pomocnik Gilberto Silva, piłkarz związkowiec będzie komentował mundial w ESPN u boku Michaela Ballacka i Ruuda van Nistelrooya. Ronaldo i Roberto Carlos, trener tureckiego Sivassporu – i jak zapowiada, może kiedyś trener kadry – będą na gościnnych występach jako eksperci. Juliano Belletti jest etatowym komentatorem w SporTV, kanale telewizji Globo, wydawał też magazyn „Soccer”, dwumiesięcznik o piłce dla czytelnika z wyższych klas. Edmilson jest współprowadzącym w programie „Arena SBT” i ekspertem w piłkarskim reality show o poszukiwaniu talentów, Menino de Ouro. A Denilson, jeden z najbardziej przypadkowych transferowych rekordzistów świata, pierwszy rezerwowy w Korei i Japonii, siedzi w studiu TV Bandeirantes, dobre 10 kilogramów cięższy niż kiedyś. Jest też prezenterem radia Band. Edmilson, od dawna zaangażowany w działalność charytatywną, patrzy na brazylijską rzeczywistość dość krytycznie. Denilson raczej bierze ją z rozpędu. Będzie też podczas turnieju pełno Cafu, rekordzisty w liczbie meczów rozegranych w brazylijskiej kadrze (drugi na tej liście jest wahadłowiec z przeciwnej strony boiska, Roberto Carlos) i jedyny piłkarz, który zagrał w trzech finałach mundiali. Cafu to dziś przede wszystkim filantrop, prowadzący od 10 lat Fundację Cafu, objeżdżający Brazylię jako ambasador charytatywnych projektów. Wtedy, w 2002, Cafu wypisał sobie na koszulce „100 procent Jardim Irene”. To nazwa faweli w Sao Paulo, w której się wychował. Dziś walczy o to, żeby kolejne pokolenia młodych piłkarzy – ale nie tylko piłkarzy – z faweli miały łatwiej niż on.

Obserwator Roque Junior

Mocno zaangażowany w działalność charytatywną i w fundację swojego imienia jest też Edmilson. A niedawno, po dwóch latach studiów z zarządzania futbolem, Edmilson dołączył też do tej frakcji pentacampeoes, która buduje klubowy futbol w Sao Paulo i okolicach. Od pół roku jest wiceprezesem klubu Gremio Barueri. Klubowymi działaczami są oprócz niego i Rivaldo jeszcze Juninho i Vampeta. Juninho (grał w finale 2002 jako rezerwowy) to jeden z bohaterów ostatnich tygodni. Ituano, klub którego jest właścicielem, zdobył mistrzostwo stanu po finałowych meczach z Santosem. A gdy w 2009 Juninho wracał tam jako grający prezes, po latach bałaganu zastał klub, który miał tylko stadion i trzech zarejestrowanych piłkarzy. Vampeta, kiedyś sprzedany do PSV razem z Ronaldo, ale nigdy tak zdolny, nie jest właścicielem, a prezesem – klubu Audax, który wypączkował z akademii piłkarskiej o tej samej nazwie. Uczniem Audaxu jest m.in. Paulinho, dziś gwiazda kadry, pomocnik Tottenhamu, a kiedyś prawy obrońca w ŁKS-ie. Roque Junior, wtedy jeden z aż trzech środkowych obrońców wystawianych przez Scolariego obok Edmilsona i Lucio, też jest działaczem, dyrektorem sportowym w Parana Clube, ale na mundial ma ważniejszą misję. Scolari, którego był ulubieńcem, prawą ręką, i z którym przegadali godziny o taktyce, wziął go do sztabu kadry na obserwatora rywali Brazylii. Roque Junior, były piłkarz m.in. Milanu i Bayeru Leverkusen, skończył we Włoszech kurs trenerski. Może się kiedyś będzie ścigał o posadę w kadrze z Roberto Carlosem. Trenerem został też Ricardinho, ale bez sukcesów. A ostatnio i bez pracy.

Lucio: nie było mnie na Atari

Z tych, którzy zagrali w finale, najspokojniejsze życie wybrał bramkarz Marcos. Czyli Święty Marcos, idol kibiców Palmeiras. Choć karierę skończył w 2011 roku, nadal jest najbardziej rozpoznawalnym bramkarzem w Brazylii, bardziej nawet niż broniący obecnie w kadrze Julio Cesar. Bardziej niż rezerwowy z tamtego turnieju Dida, który nadal gra, teraz w Internacionalu Porto Alegre. I bardziej niż drugi rezerwowy Rogerio Ceni, czyli bohater FC Sao Paulo, bramkarz, który strzelił w całej karierze 112 bramek (więcej niż Jose Luis Chilavert i Rene Higuita razem wzięci) rozegrał w FC Sao Paulo więcej meczów niż Pele w Santosie, i to większość z opaską kapitana. Rogerio Ceni ciągle gra, karierę ma zakończyć w grudniu. Ale Marcos to Marcos. Jest teraz ambasadorem Palmeiras: uświetnia, otwiera, zdobywa nowych kibiców. Aż trzech piłkarzy z finałowego meczu z Niemcami jeszcze nie skończyło kariery: Ronaldinho, Lucio i Kleberson (a oprócz nich z mundialowej kadry jeszcze wspomniani Dida, Rogerio Ceni, Ze Roberto, Kaka w Milanie, klubu szuka Anderson Polga, nie poddaje się też Gilberto Silva). Kleberson, który może na Old Trafford kiepsko się kojarzy, ale jednak zagrał w dwóch mundialach, a w finale 2002 nawet wypracował gola, teraz jest w północnoamerykańskiej NASL, w zespole Indy Eleven. Lucio wrócił z Europy do FC Sao Paulo, ale tu się skłócił z trenerem i działaczami, został odsunięty od drużyny i w tym roku przeszedł do Palmeiras. Gra teraz w mistrzostwach Brazylii po 14 latach przerwy. Gdy przyszedł do Palmeiras, młodzi się śmiali, że pamiętają, jak grali Lucio w piłkarskich grach na Atari i SuperNintendo. Lucio odpowiedział, że to plotki, pojawił się dopiero w czasach Playstation.

Klub nocny wita Ronaldinho

I na deser: Ronaldinho. Wciąż największa medialna atrakcja ligi brazylijskiej, choć teraz zupełnie bez formy. Po jednym z niedawnych meczów w Copa Libertadores piłkarz, który w ubiegłym sezonie był bohaterem Atletico Mineiro, został nazwany turystą. Ale dla kibiców Atletico Ronaldinho, choćby za zasługi w poprzednim Copa Libertadores, jest nietykalny. Większość z nich dalej zakłada na mecz koszulki z jego nazwiskiem i numerem 49. Ronaldinho, już w czasach gry w Barcelonie odsyłany do Brazylii na leczenie uzależnienia od alkoholu, musiał się po powrocie do ojczyzny rozstać z Flamengo, bo zaniedbywał obowiązki. W Belo Horizonte dostał kolejną szansę i znalazł spokój. Nie ma tu tylu paparazzi co w Rio czy Sao Paulo. Ronaldino mieszka w zamkniętej willowej dzielnicy w Lagoa Santa, kilkanaście minut jazdy i od ośrodka treningowego, i od lotniska. Na mundial, za jego radą, dom w tej okolicy dla rodziny i przyjaciół wynajmie przyjaciel Ronaldinho, Leo Messi, bo Argentyna zamieszka w Cidade do Galo, ośrodku Atletico. O imprezach w willi Ronaldinho krążą w Belo Horizonte legendy, ale piłkarz stara się przynajmniej dotrzymywać niepisanej umowy z klubem, że jeśli się bawi, to w domu, a nie w mieście. A gdy przechodził do Atletico, jeden z najsłynniejszych klubów nocnych witał go specjalnym bannerem i zapraszał do siebie. Ale to właśnie Ronaldinho, który musi się bawić, żeby grać, jako jeden z pierwszych ruszył na pomoc, gdy na zakręcie znalazł się niedawno jeden z 23 pentacampeoes. Edilson, napastnik, który w tamtej kadrze miał taką konkurencję, że był skazany na ławkę rezerwowych, trafił niedawno do aresztu, bo nie płacił alimentów. Kaucji też nie mógł zapłacić, bo konta ma zablokowane w innych sprawach przed sądem. Spraw jest aż 16, wszystkie wytoczyła żona Edilsona. Równowartość ponad 100 tys. zł musieli wpłacić przyjaciele z boiska i okolic. Z mistrzów świata 2002 zrzutkę organizowali Vampeta i właśnie Ronaldino. Wyciągnęli go z aresztu. Kłopoty Edilsona jeszcze długo się nie skończą. Ale rodzina czuwa.





BRASILEIRAO, CZYLI JAK PRZEŻYĆ W DŻUNGLI FUTBOLU



Ruszył nowy sezon szkoły przetrwania: grasz co chwila, a w międzyczasie oblatujesz Ziemię, chowasz się przed nadgorliwymi kibicami, czekasz na wyroki sądowe. Witaj w Brasileirao, najdziwniejszej z wielkich lig. Nawet piłkarze uznali ostatnio, że tak dalej się nie da. I założyli FC Zdrowy Rozsądek.



Kalendarz meczów jest upakowany jak w NBA i nie pasuje do niczego: ani do terminów FIFA, ani do rytmu rozgrywek w innych krajach kontynentu. Widzów na stadionach jest mniej niż w lidze Australii czy w amerykańskiej MLS. Podróże trwają koszmarnie długo. Obrońcy tytułu mistrzowskiego, Cruzeiro Belo Horizonte, ligę zaczęli od wystawienia na mecz z Vitorią Salvador drużyny rezerwowych. Chcieli dać odetchnąć najlepszym. To był ich trzeci mecz w osiem dni: po finale rozgrywek stanowych i po meczu z Olimpią Asuncion w Copa Libertadores. Szalone, ale co zrobić? Inaczej się nie da. Liga krajowa może zacząć grać dopiero, gdy skończą się mistrzostwa stanowe. Czyli musi się wcisnąć między kwiecień lub maj a grudzień. Gdy w Brazylii zaczyna się liga krajowa, w Copa Libertadores właśnie rusza faza pucharowa. Dla najlepszych brazylijskich klubów to oznacza wielką kumulację, z której cieszą się tylko linie lotnicze. Cruzeiro na pucharowy mecz w Paragwaju i ligowy w Salvadorze przelecieli 6,5 tysiąca kilometrów. Dużo? Powiedzcie to ich sąsiadom z Belo Horizonte, Atletico Mineiro. Oni w Copa Libertadores, gdzie bronili tytułu (bez powodzenia, pierwszy raz od 1991 roku żaden brazylijski klub nie awansował do półfinału), trafili na Atletico Nacional z Medellin. W tydzień zrobili najpierw 4,5 tysiąca kilometrów do Medellin, potem 4,8 tys z Medellin do Porto Alegre, gdzie mieli najbliższy mecz ligowy. A potem już z górki, jedyne 1800 km z Porto Alegre do domu. Ponad jedna czwarta równika w jeden tydzień. To tak, jakby polski klub miał zagrać w środę w pucharach w Kazachstanie, a w weekend w lidze w Stambule.

Brasileirao łączy kraj

Do tego dochodzą jeszcze w Brazylii puchary krajowe i stanowe. Piłkarze z najlepszych brazylijskich drużyn muszą w każdym roku we wszystkich rozgrywkach rozegrać łącznie nawet ponad 80 meczów, a komentatorzy piszą, że organizacja miejscowych rozgrywek to próba wlania trzech litrów wody do dwulitrowej butelki. Syzyfowe prace, ale co zrobić? Inaczej się nie da. Federacje stanowe nie odpuszczą, muszą mieć na czym zarabiać. Mistrzostwa stanowe są słabe, ale są święte. To one były solą brazylijskiego futbolu aż do lat 70. Liga krajowa powstała na dobre dopiero w 1971 roku. Czyli dopiero gdy lotnictwo rozwinęło się na tyle, że podróże na mecze po całym kraju stały się możliwe. Zanim Brasileirao powstało, Brazylia zdążyła trzy razy zostać mistrzem świata. Pomysły utworzenia krajowej ligi pojawiały się oczywiście dużo wcześniej, ale udało się to dopiero wojskowej dyktaturze, która od 1964 roku rządziła krajem. Uznała, że takie rozgrywki to będzie świetny sposób na integrację kraju. Junta akurat zaczynała ważne projekty: drogi, lotniska. Futbol dobrze się w to wszystko wpisał, zresztą nie pierwszy i nie ostatni raz. Mundial 2014 to też ma być święto integrujące Brazylię, stąd taki rozrzut stadionów, nawet w miejsca, gdzie wielkiego futbolu na co dzień nie ma.

Liga zawsze przejściowa

Co roku najlepsze brazylijskie kluby okrążają Ziemię niejeden raz podczas podróży na mecze. Grają raz w tropikach, a raz w zimnie, czasem na byle jakich boiskach. Mundial oznacza przerwę dla ligi na kilka tygodni, ale piłkarze nie mają wolnego. Atletico leci zarabiać do Chin. Ich klubowy ośrodek, supernowoczesne Cidade do Galo, przejmie na czas turnieju Argentyna. Leo Messi będzie trenował na przedmieściach Belo Horizonte, tam, gdzie na co dzień trenuje jego przyjaciel z dawnych barcelońskich czasów Ronaldinho. A Ronaldinho poleci do Chin, od wyjazdu na tournee raczej się nie wykręci, to on ma być tam główną atrakcją. Choć gra teraz kiepsko, będzie też największą medialną gwiazdą Brasileirao. Po odejściu Neymara, Clarence’a Seedorfa, Diego Forlana nie ma wielkiej konkurencji. Pod ośrodkiem treningowym Botafogo ochroniarze nadal krzątają się w koszulkach Seedorf10, nowe gwiazdy nie przyjechały. Liga jest właśnie w okresie przejściowym. A właściwie – zawsze jest w okresie przejściowym. Tu nie buduje się łatwo. Choć jest sporo pieniędzy do wydania, to jednak Europy tutejsze kluby nie przelicytują. Chyba że w produkcji długów: 25 czołowych klubów Brazylii zebrało łącznie 1,5 miliarda euro długów. Teraz trzeba zaciskać pasa i sprzedawać. A europejskie okno transferowe wypada w środku sezonu Brasileirao. Ciągle pod górę, ale co zrobić? Inaczej się nie da.

Sąd przerywa mecz

W Brasileirao, noszącym teraz nazwę Serie A, gra tylko dwóch piłkarzy, którzy mogą się spodziewać powołania do brazylijskiej kadry na mundial: Jo, który podbił kiedyś ligę rosyjską, ale angielskiej ani tureckiej już mu się nie udało i teraz jest w Atletico Mineiro. Oraz Fred, który nie podbił Lyonu i teraz gra we Fluminense. Fred miał razem z Fluminense spaść do drugiej ligi, ale klub słynie z tego, że ma świetnych prawników. Poza tym: władze brazylijskiej ligi nie lubią, jak spadają wielkie kluby. Kiedyś specjalnie dla Fluminense powiększyły ligę, byle nie spadło. Teraz wystarczyli jego słynni prawnicy (jeden z kongresmenów powiedział niedawno półżartem podczas debaty parlamentarnej, że Brazylii przed obniżeniem ratingu nie obroni już nic, nawet prawnicy Fluminense). Prawnicy odkryli, że Portuguesa Santista w decydujących momentach sezonu wystawiła piłkarza, który powinien być zawieszony. Portuguesa straciła karnie cztery punkty i spadła, Fluminense się utrzymało. Ale Portuguesa oddała sprawę do sądu, przekonując, że nie dostała na czas informacji o karze zawieszenia, więc nie jest winna. I teraz jeszcze się sezon w pierwszej lidze nie zaczął, a już był cyrk. Ponieważ federacja piłkarska (CBF) nie chciała uznawać wyroków sądowych w sprawie Portuguesy, klub zaczął rozgrywki w drugiej lidze. Ale jego pierwszy mecz przerwał urzędnik sądowy, który wpadł na stadion z nowym werdyktem i powiedział, że to koniec gry, bo on ma decyzję, że Portuguesa ma występować w ruszającej dzień później ekstraklasie. Piłkarze zeszli z boiska, Portuguesa czeka na werdykt, federacja mówi, że to kolejny wyrok sądowy, który w futbolu jest nieważny. Pewnie mały klub przegra z wielkim, jak kiedyś małe Gama przegrało w podobnej sytuacji z Botafogo. Ale to nie będzie koniec zamieszania, w sądzie trwa jeszcze druga bitwa o ligę: klub Icasa uważa, że to jemu należał się awans do Serie A, bo Figueirense wywalczyło go, wystawiając nieuprawnionego zawodnika. Bałagan godny kraju, który uważa, że ma najgorszych działaczy piłkarskich na świecie. Ale co zrobić? Inaczej się nie da – mówią ci działacze. A teraz piłkarze pierwszy raz głośno odpowiedzieli: – Bzdura! Mamy już dość słuchania, że się nie da. Albo się weźcie do porządnej pracy, albo zwolnijcie posady dla lepszych od siebie. Niech żyje wreszcie zdrowy rozsądek. FC Zdrowy Rozsądek, bo tak się nazwali: Bom Senso FC.

Wściekli trzydziestoletni

Tę dziwną drużynę, będącą trochę związkiem zawodowym, trochę klubem dyskusyjnym, założyli zbuntowani trzydziestoletni. Niektórzy już mocno ponadtrzydziestoletni, jak 37-latek Gilberto Silva, kiedyś skała w pomocy Arsenalu i reprezentacji. Gilberto to jeden z tych, którzy wrócili do Brazylii po latach gry w Europie i mieli ochotę działać, a nie tylko dorabiać w ojczyźnie do emerytury. Oczytany, mówiący czterema językami (nauczył się w Europie angielskiego, francuskiego i greckiego), udzielający się charytatywnie Gilberto szybko znalazł sojuszników. Chciał działać Juan, kiedyś piłkarz Romy, chciał Alex, kiedyś w Fenerbahce. Wszyscy oni zobaczyli po powrocie, że w brazylijskim futbolu mimo napływu pieniędzy właściwie nic się nie zmieniło. Działacze federacji nadal udają społecznych i myślą tylko o własnych kontach bankowych, działacze klubowi wyżywają się w wojnach na słowa, ale z tworzeniem czegokolwiek jest gorzej. We wszystkim ich przecież wyręczą marketingowcy z Nike i innych potężnych korporacji, które zainwestowały w kluby, albo z żywiącej futbol telewizji Globo. Jak powiedział Alex, brazylijskim futbolem tak naprawdę rządzi Globo, CBF to tylko miejsce spotkań. Bom Senso FC nazwę też zawdzięcza marketingowcowi. Wymyślił ją Washington Olivetto, jeden z królów brazylijskiej reklamy sportowej. To u niego, w agencji WMcCann, spotkali się w ubiegłym roku zbuntowani piłkarze z 20 klubów. Takiego porozumienia ponad podziałami jeszcze nie było. Zebrali się ci z długim stażem w Europie i ci z krótszym, jak Paulo Andre z Corinthians (miał epizod we Francji), który ciągle nie może się zdecydować, co mu lepiej wychodzi, malowanie, pisanie, gra w piłkę czy monologi o piłce.

Washington Olivetto, który kiedyś pomagał Socratesowi promować jego idee futbolowej Demokracji Corinthians, dał im nazwę i wsparcie. Również dlatego wielu ich ciągle uważa za buntowników kawiorowych. Bogaczy, którzy wrócili z Europy wydelikaceni i teraz nóżki ich bolą, jak muszą się przebiec po miejscowych boiskach. Ale gdy do Bom Senso FC dołączyło po kilku miesiącach działania już tysiąc piłkarzy, takie zarzuty przestają być aktualne. Bom Senso walczy o to, by piłkarze zaczęli być wreszcie traktowani przez działaczy poważnie. By nie słyszeli: przecież i tak jesteście tu królami życia. Bo najlepiej zarabiający rzeczywiście są, ale z 20 tysięcy profesjonalnych piłkarzy w Brazylii aż 16 tysięcy zarabia nie więcej niż dwukrotność minimalnej pensji, czyli ok. 400 dolarów. Kluby z czołówki grają po 80 meczów w sezonie, a ponad 580 klubów spoza czterech lig krajowych nie gra przez pół roku w ogóle, i po mistrzostwach stanowych zwalnia piłkarzy z kontraktów. W wielu klubach kibicowskie mafie tak się rozpanoszyły, że piłkarze żyją w strachu, gdy tylko przychodzą gorsze wyniki. W lutym bandyci spod znaku Corinthians najechali w stu ośrodek treningowy klubu. Fred miał ogromne problemy z kibicami Fluminense, wyliczać można długo. Bom Senso FC nie chcą już słyszeć, że inaczej się nie da. Pora żeby i federacje stanowe trochę ustąpiły, i zrzeszająca się CBF wreszcie wzięła się do roboty, a nie tylko liczyła kasę zarabianą dla niej przez reprezentację. Pora na zerwanie układów z kibicami, na wprowadzenie przerwy przed sezonem, żeby był jakiś czas na regenerację. Pora na finansowe fair play na podobieństwo tego, które jest wprowadzane w europejskiej piłce. Piłkarze z Bom Senso protestowali już w ubiegłym sezonie, robiąc różne akcje podczas meczów: a to krzyżowali ramiona w geście protestu na początku spotkań, albo zamiast normalnej gry przez jakiś czas tylko podawali sobie piłkę w tę i z powrotem. Ale gdy próbowali czegoś mocniejszego, odbili się od ściany. Nadepnęli na wiele odcisków. Nawet istniejący już od dawna związek zawodowy piłkarzy patrzy na nich mało przyjaźnie, bo weszli na jego teren. A CBF obiecała wprowadzenie przerwy przed sezonem i limitu meczów na miesiąc, ale w innych sprawach kluczy jak tylko może i nie chce z Bom Senso rozmawiać. Kluby też w niektórych działaczach Bom Senso widzą przeciwników. Wsparcie dały im władze federalne, z delegacją Bom Senso spotkała się przed mundialem prezydent Dilma Roussef, razem z nimi wzywała do przemiany krajowego futbolu. Ale wiadomo, ile takie wezwania znaczą dla piłkarskich działaczy, oni pod każdą szerokością geograficzną są podobni. Gilberto Silva chciałby jeszcze pograć w piłkę, ale Atletico Mineiro nie przedłużyli z nim kontraktu. Nowego klubu Gilberto nie może znaleźć. Choć nikt mu wprost nie mówi, że to Bom Senso jest problemem. Buntownicy marzyli o strajku generalnym piłkarzy na inaugurację sezonu Brasileirao. Nie udało się. Za to w CBF zmiany: po przeprowadzonych przed mundialem wyborach prezesa Jose Marię Marina zastąpi wkrótce Marco Polo del Nero. Znaczy się, nadchodzą młodsi: Marin ma już 82 lata. Del Nero tylko 73.





SKUTER Z CZAJNIKIEM, CZYLI GIĘTKIE SŁOWA FUTBOLU



Każdy piłkarski kraj wypracował przez lata gry własny słownik, opisujący to, co dzieje się na boisku i co robią z piłką zawodnicy. U nas mówi się „drewno” na surowego technicznie piłkarza, tutaj o takich mówi się perna de pau, czyli szczudło. Na gol bezpośrednio z rzutu rożnego, jak rogal Deyny, mówi się tu gol olimpico. Strzał z fałsza to trivela (które to słowo, zdaje się, oznacza tylko taki strzał), bramkarz o dziurawych czy maślanych rękach to mao de alface, czyli „sałaciane łapy” (ale to już trąci myszką, lepiej się z tym nie wychylać).



Wydawałoby się, że trudno wymyślić coś nowego w tej materii. Ale z Brazylijczykami – choć już nie są takimi innowatorami jak w czasach joga bonito, artystów wirtuozów jest więcej i więcej na całym świecie – wciąż idą w świat nowe triki, dopracowywane do perfekcji na futsalowych boiskach. Popytaliśmy Brazylijczyków o ich triki i powstała minilista najważniejszych.



Letra, czyli litera. Inaczej, z argentyńska, rabona. Czyli po prostu krzyżak

Uderza się piłkę nogą zakroczną, krzyżując ją z tyłu. Pierwszym piłkarzem, którego sfilmowano, jak wykonywał letrę, był Pele w 1957, ale nazwa wzięła się z Argentyny, gdzie podobno Ricardo Infante z Estudiantes wykonał ją dziewięć lat wcześniej. Na okładce pisma El Grafico Infante był dzieckiem uczniakiem (infante), który idzie na wagary (rabona).



Chaleira, znaczy czajnik

Uderzenie piętą nogi kopiącej zza stopy stojącej. Nie ma co się trzymać tylko Brazylijczyków, mnóstwo goli w ten sposób zdobył Ibrahimović, geniusz chaleiry. Można podziwiać w meczu PSG z Bastią jesienią 2013.



Trivela, czyli uderzenie fałszem

Zewnętrzną częścią stopy, nadające piłce rotację. Strzał stary jak futbol, wraz ze zmniejszaniem się wagi piłki podkręcać z fałsza coraz łatwiej. Ale zrobić trivelę tak jak Nelinho w 1978 roku na mundialu w Argentynie w meczu o trzecie miejsce? Strzał z 25 metrów, prawą nogą z prawego skrzydła w długi róg bramki samego Dino Zoffa! Pięknego, zwycięskiego gola w ćwierćfinale z Holandią na mundialu w 1994 strzelił trivelą Branco.



Drible da vaca, czyli krowi drybling

Puszcza się piłkę jedną stroną rywala, a samemu omija się go z drugiej. Popularne raczej na podwórkach, teraz to każdy potrafi, ale sztuka zrobić to efektownie i skutecznie. Spójrzcie na Neymara w meczu z Argentyną w 2011.



Chapeau, znaczy kapelusz

Krótki lob nad rywalem, czasem bramkarzem wykonywany z miejsca lub w biegu. Jego ładniejszą odmianą jest lencol, czyli prześcieradło, wykonane bardziej elegancko i bardziej zamaszyście.



Caneta, czyli długopis, pióro

Po polsku tunel albo siatka. Jak twierdzi nasz człowiek w Sao Paulo, były piłkarz juniorskiej reprezentacji Brazylii Ricardo Gentil, mistrzem był w tym Ronaldinho, doskonały również w kapeluszach i prześcieradłach.



Elastico

Ewidentnie trik wywodzący się z futsalu. Przetacza się stopą piłkę w jedną stronę i – nie tracąc z nią kontaktu – w drugą i obok zmylonego rywala. Taką elastyczną stopę, w której jakby nie było wcale kości, ma Robinho, piłkarz wychowany w treningowych salach Santosu. Na YT jest sporo filmów z jego elastico. W ogóle elastico nazywana jest cała seria trików polegających na przetaczaniu piłki w jedna i drugą stronę. Np. elástico de letra to połączenie krzyżaka (letra) z przetaczaniem za nogą stojącą. Nie do zrobienia w biegu.



Bicicleta, rowerek, przewrotka

Kłania się Leonidas, który pierwszy ją wykonał jeszcze przed wojną, ale najsłynniejsze zdjęcia ma Pele i on bicicletę wykonywał wirtuozersko, uderzając piłkę z wysokości ok. 2 metrów. Oczywiście Brazylijczycy zakłamują historię, podając, że to oni wymyślili rowerek. Nie bez powodu mówi się na niego w pozostałych krajach Ameryki Południowej chilena.



Lambreta chaleira

Można by powiedzieć: czajnik na skuterze. Piętą o piętę podbija się piłkę, lekko krzyżując z tyłu nogi i przerzucając piłkę nad głową swoją, ale też rywala. Coś tak kapitalnego wykonał Leandro w meczu z Argentyną w 2011.



Folha seca, suchy liść

U nas znany raczej jako spadający liść. Czyli strzał wymyślony przez Didiego, jednego z bohaterów mistrzostw świata 1958. Piłka przy odpowiedniej rotacji traci dynamikę lotu, zwalnia i spada „za kołnierz” bramkarza. Teraz fachowcem pierwszej klasy jest Cristiano Ronaldo. Ale w ostatnich latach największym artystą spadającego liścia był Juninho Pernambucano.



Corte, czyli cięcie

Gdy piłkarz w pełnym biegu gwałtownie zmienia kierunek poruszania się piłki, ale sam jeszcze robi dwa kroki.



Corte luz

Czyli zacięcie albo lekkie cięcie. Kiedy piłkarz przepuszcza podawaną do niego piłkę, tak by ją otrzymał jego lepiej ustawiony kolega.



Puxeta

To zwykle ekwilibrystyczny wolej. Brazylijczycy dodają: jak Bebeto.



Cama de gato, czyli kocie łóżko

Gdy piłkarz oczekujący na górną piłkę nie wyskakuje, tylko markuje wyskok i robi skłon, aby rywal skaczący za nim wpadł na niego.



Furada, czyli dziura

Spudłowałeś?! Z takiej odległości?! Cytat z „Psów” jest idealny. Oglądaliśmy coś takiego w Belo Horizonte, kiedy zdobywca jedynego gola Jo z Atletico Mineiro spudłował w 80. minucie z trzech metrów do pustej bramki wenezuelskiej Zamory, waląc wysoko w trybuny. Furada to też nietrafienie w nadlatującą piłkę, takie wyjątkowo spektakularne.



Cuzao, gruby tyłek, pierdoła

Czyli zły sędzia. Oprócz tego mówi się na złego sędziego karaluch. Oprócz oczywiście zwykłych inwektyw.



Parafuso, znaczy śruba

Uderzenie wewnętrzną częścią stopy.



Bico. Z czuba

Co tu więcej dodać.





IPANEMA, TU SIĘ PODBIJA



Są takie miejsca w Brazylii, gdzie piłka nie króluje na boiskach z bramkami, tylko pod siatką. Może i futevolei rodził się w Rio na Copacabanie, ale najlepiej go oglądać na Ipanemie.



To są spory nie do rozstrzygnięcia: czy pierwsze było Rio i jego Copacabana z Ipanemą, czy też jednak Peruibe, plażowisko na południe od Sao Paulo. Czy siatkonoga narodziła się z buntu przeciw zakazowi gry na plaży w futbol do wczesnego popołudnia – żeby nie przeszkadzać opalającym się – czy też po prostu stało się to, co nieuchronne: ktoś w końcu musiał spróbować, jak to jest grać na boisku do siatkówki plażowej, odbijając piłkę wszystkim, tylko nie rękami. Tak czy owak, to z Brazylii moda na siatkonogę rozlała się na cały świat.

Dwa kilometry luksusu

Ipanema to ponad dwa kilometry plażowego luksusu w bogatej części Rio. To miasto jest postawione na głowie, bo biedne dzielnice są położone wysoko na wzgórzach z oszałamiającymi widokami na miasto, a bogate na dole. Ipanema swoją linią podkreśla luksus apartamentowców i hoteli przy Avenida Vieira Souto. Na sąsiedniej, długiej na dziewięć kilometrów i szerokiej na 100 metrów Copacabanie jest kilkadziesiąt boisk do plażowej piłki nożnej, które w okolicach zachodu słońca zapełniają się drużynami. To głównie uczniowie szkółek piłkarskich, ale i amatorzy grają na zachwycającym poziomie. Boiska do siatkówki też tam są, ale nie jest ich tyle, ile na dużo węższej Ipanemie. Upraszczając mocno: na Copacabanie się kopie, na Ipanemie się podbija.

Długie noce pod siatką

Siatkonogę Brazylijczycy wymyślili około pół wieku temu. Jeśli trzymać się wersji z przedpołudniowym zakazem gry w piłkę nożną, to dalej jest tak: piłkarze nagabywani przez policję przenieśli się na boisko do siatkówki i zaczęli kopać piłkę przez siatkę. Wszyscy byli kiedyś piłkarzami (chyba już wiadomo, że w Brazylii każdy miał coś wspólnego z piłką nożną, a jak dziecko, to będzie miało), ale z czasem dołączali piłkarze wciąż aktywni, jak mistrz świata z 1962 roku Vava i piłkarze pobliskich klubów Botafogo, Flamengo i – nieco bardziej odległego – Vasco da Gama. Ipanema z czasem zmieniła się w zagłębie siatkonogi, w czym pomogły turnieje organizowane i sponsorowane przez telewizje w latach 80. Teraz jest to sport już całkiem poważnie traktowany, grywa się wszędzie tam, gdzie są plaże, nieważne, czy nad oceanem, czy rzekami. Na Ipanemie grał m.in. Ronaldo Fenomeno, ale przede wszystkim wpadał tu na długie noce pod siatką – i ponoć nadal wpada, jeśli jest w Rio – Romario. Dziś kongresmen, kiedyś genialny buntownik brazylijskiego futbolu. Dwa lata temu na mistrzostwach świata Romario grał w składzie Brazylii 1, która w półfinale przegrała z Brazylią 2. Kongresmen zdobył brązowy medal – po zwycięstwie nad Włochami.

Wieża numer 10

Romario pojawia się zwykle na Ipanemie przy 10. wieży strażniczej (plaże dzieli się tu na odcinki między wieżami strażniczymi lokalnego WOPR), w pobliżu rua Mendonca, gdzie jest zielony zakątek. Tam właśnie – w miejscu Romario – widzieliśmy jeden z najbardziej zachwycających brazylijskich spektakli. Gdzie nie spojrzysz: podbijają. Tutaj grają dwie pary mieszane, tam dwaj akrobaci siatkonogi urządzili sobie pojedynek, jeszcze dalej rozbiła obóz szkółka siatkonożnych. Sama gracja, szybkość i wytrzymałość. Wspomniane dwie pary mieszane zaczęły, gdy jeszcze było widno, i nie kończyły, gdy my się już zbieraliśmy do powrotu długo po zmroku. Inna sprawa, że kto już zajmie kort, ten szybko nie kończy, bo znaleźć tu wolne miejsce do gry bardzo trudno. A jeszcze trudniej od tego, co tu wyczyniają z piłką, oderwać wzrok.





POSŁOWIE, CZYLI ALFABET



Nie będziemy nikogo przekonywać, że mundial trafia do oazy bezpieczeństwa i społecznej równości. Ale nie trafia też do tego kraju, który się teraz wyłania z panicznych doniesień. To będą piękne mistrzostwa, podczas których jednej rzeczy robić nie wolno – spieszyć się.



Człowiek, który się spieszy, nie będzie w Brazylii szczęśliwy – słyszeliśmy od naszych przewodników. Człowiek, który się spieszy z ocenami – też nie. Podróżowaliśmy przez Brazylię przez kilkanaście intensywnych dni. I nie odważymy się powiedzieć, że Brazylię poznaliśmy. Mimo tysięcy kilometrów w podróży i setek rozmów. To jak w opowieści o niewidomych i słoniu: możesz go raz wziąć za węża, a innym razem za drzewo. Widzieliśmy i bogactwo, i biedę, a najczęściej – bogactwo pomieszane z biedą. Dziwiliśmy się, że świat i sami Brazylijczycy widzą głównie opóźnienia w przygotowaniach, bo poza budową stadionu Itaquerao nie zobaczyliśmy wielu, które mogą w jakikolwiek sposób zagrozić mundialowi. Nie czuliśmy się też zagrożeni, choć gdyby polegać tylko na tym, co się dziś o Brazylii mówi i pisze na świecie, można by uwierzyć, że jechaliśmy na front. Bywa niebezpiecznie, ale jak zawsze – najbardziej dla tych, którzy kuszą los. Problemów nie brakuje, ale coś nam mówi, że to będzie jeden z najlepszych mundiali. Mundial tak dobrej zabawy, jaka się w ostatnich kilkunastu latach udała tylko Niemcom w 2006 r. I patrząc na to, jacy gospodarze mundiali nadciągają – Rosja i Katar, nieprędko się po Brazylii powtórzy. Korzystajcie.



A jak angielski język. Przytłaczająca większość Brazylijczyków to w tym względzie wierzący niepraktykujący. Każdy ci powie, że wypadałoby się tego angielskiego nauczyć. Nawet w najbardziej zapadłych mieścinach wiszą reklamy szkół angielskiego. Szkoły angielskiego kuszą z band reklamowych na stadionach, w klubowych ośrodkach. Po boiskach biega pełno Wallace’ów, Douglasów, Washingtonów. I gdy próbujesz się porozumieć po angielsku, nic z tego nie wynika. W wyliczance przedmundialowych problemów, z których wiele jest dętych, ten akurat prawie się nie pojawia, a może być dotkliwy.



B jak Belo Horizonte. Obruszą się na to w Rio i Sao Paulo, ale to Belo Horizonte, najmłodsze z wielkich miast Brazylii, jest dziś piłkarską stolicą. Ma mistrza kraju, Cruzeiro, i zdobywcę Copa Libertadores, Atletico Mineiro. A podczas mundialu też będzie tu pięknie, bo w promieniu kilkudziesięciu kilometrów zamieszkają Argentyna, Urugwaj i Chile.



C jak caipirinha i cachaca. Socrates, Garrincha i zapewne tysiące innych utopiło się w kaszasie – wódce z soku trzciny cukrowej. Są gatunki sprzedawane w kapslowanych butelkach w przydrożnych sklepach jak za naszych dawnych czasów. Caipirinha ma zniewalający smak, ale i pułapkę: nie mieszać z piwem, nawet w najmniejszych ilościach! Następnego dnia ból głowy jak po trepanacji.



E jak etanol. Wlej, jedź i bądź szczęśliwy. Na stacji masz wybór: tańszy etanol czy droższa benzyna. Wprawdzie samochód na etanolu będzie zrywny jak żółw, ale co tam. Przeniesiesz się w czasie do tej zamierzchłej epoki, gdy tankowałeś po 2,60 zł/l. I jeszcze będziesz miał gratis poczucie, że coś robisz dla matki Ziemi. Nasze chevy classic i tak z trudem rozpędzało się do setki, więc co za różnica. Tanie paliwo, tani wynajem samochodu – to jest sposób na mundial, przynajmniej na mundial w najbliższych sobie miastach, które dzieli około 500 km, jak Sao Paulo i Rio, Rio i Belo Horizonte, Sao Paulo i Kurytyba itd.



Drogi nie są rewelacyjne, ale da się wytrzymać. Trzeba tylko pamiętać, że na płatnych autostradach liczy się tylko gotówka i że progi zwalniające w terenie zabudowanym są bardzo kiepsko oznakowane. A do tego tak wielkie, że mogą się zamienić w próg życia i śmierci. Śmierci zawieszenia – w najlepszym przypadku.



G jak geladinho. Zimne piwo oczywiście nie jest brazylijskim wynalazkiem. Ale obsesja na punkcie piwa zimnego jak lód jest już chyba wyjątkowo brazylijska. Kelnerzy w knajpie wsadzają butelkę do plastikowego termosu i z niego leją piwo do małych szklanek. Jak piwo chwilę w szklance postoi i, nie daj Boże, przestanie być lodowate, Brazylijczyk chluśnie takim na chodnik i naleje nową porcję zimnego.



I, czyli imagina na copa. Oto brazylijski refren ostatnich siedmiu lat, od zdobycia praw do organizacji mundialu. „Imagina na Copa”, czyli – wyobraź sobie, że to się stanie podczas mundialu. Przywoływane i wtedy, kiedy wybucha wojna w faweli, i kiedy pęknie rura. Jakby tak podczas mundialu, to... Nie jesteśmy gotowi, skompromitujemy się, świat nas wytknie palcami, i po co to wszystko? Przerabialiśmy to sami przed Euro. I mimo wszystko nas zdziwiło, że Brazylia jest tak niepopularna w Brazylii. Tu wystarczy chwila rozmowy z przypadkowym przechodniem i zaczyna się litania narzekań: – Podatki za wysokie, oszustów pełno, szpitale zacofane, politycy kradną. Nie dziwimy się, że gdy uspokajamy, że wszystko podczas mundialu będzie dobrze – nie chwyta. Bo przecież u nas też aż do turnieju nie chwytało.



J jak Jeitinho. Nie, to nie jest nazwisko kolejnego znakomitego piłkarza, ale słowo oznaczające skłonności Brazylijczyków do obchodzenia prawa i przeszkód. „Jeitinho”, czyli dróżka, albo lepiej – sposobik. Najlepiej na skróty i tak, żeby było najwygodniej. Przykłady? Mówi się, że z budową stadionów czekali nieprzypadkowo. Po pierwsze – nadgodziny są lepiej płatne. Po drugie – gdy terminy naglą, wiele rzeczy załatwia się na budowach z wolnej ręki, bo to już nie czas na normalne przetargi. Nie chcieliśmy Brazylijczykom mówić, że w mistrzostwach świata w jeitinho mogliby dostać od paru europejskich krajów łupnia, również od pewnego kraju znanego nam najlepiej. I że „Imagina na Copa” też mieliśmy. Niech mają poczucie, że są wyjątkowi.



K jak korki. Podobno w Sao Paulo w godzinach szczytu korki mają 300 km długości. Dla autobusów i taksówek wydzielono buspasy i, o dziwo, Brazylijczycy na ogół przestrzegają zasady, aby prywatnymi samochodami tamtędy nie jeździć. Są mistrzami wciskania się w korek albo wciskania się do ruchu i rzeczywiście można się przerazić, gdy wjeżdżają za tylny zderzak tak blisko, że w lusterku widać kolor oczu kierowcy. Między rzędami samochodów przemykają motocykliści, ostrzegając klaksonem, że nadjeżdżają. I uderzając z liścia w lusterko, jeśli zostawiłeś im za mało miejsca. A gdy już korek się kończy, zaczynają się wyścigi. Motocykliści to też wówczas temat na osobną opowieść, widzieliśmy nawet delikwenta, który nie dość, że pędził po autostradzie z Santosu z powiewającymi siatkami zakupów, to jeszcze ewidentnie próbował te torby jedną ręką przepakować. Jak powiedział ktoś spostrzegawczy i cyniczny, Brazylijczycy jeżdżą, jakby każdemu wydawało się, że jest Senną. I jakby każdemu udało się zapomnieć, jak Senna zginął.



L jak lotniska. Ciasne, przestarzałe, ale trzeba się z nimi zaprzyjaźnić, bo ten mundial bez samolotu się nie uda. Nawet takie odległości, które na mapach wyglądają zupełnie niewinnie, jak między Salvadorem a Porto Seguro, gdzie będą mieli bazę Niemcy i Szwajcarzy, zamieniają się w wielogodzinną podróż samochodem. A z Rio do Salvadoru trzeba by jechać nieprzerwanie przez 20 godzin. Na szczęście lotnisk jest w Brazylii zatrzęsienie, skrojone na różną miarę: i przyjemne maleństwa na Północy, i molochy w Rio czy Sao Paulo. Na wielu z nich przedmundialowe prace wciąż trwają, wiszą tabliczki: żebyś się, drogi pasażerze, nie denerwował, zmieniamy się właśnie dla Ciebie. Jeśli dobrze się zorientowaliśmy w lotniskowych zwyczajach, ogłasza się tu odloty niezbyt nachalnie, zmiany bramek – również. Więc lepiej pilnować tablicy i być gotowym.



M jak Manaus. Czyli futbol w amazońskiej dżungli. Groźba podobieństwa losów stadionu na mundial i opery, która przez kilkadziesiąt lat była zamknięta na głucho, nasuwa się sama. W poprzednim sezonie wszyscy kibice wszystkich meczów ligi amazońskiej zmieściliby się na Arena do Amazonia i jeszcze by zostało miejsce. Ale czy można było zostawić bez mistrzostw krainę, która zajmuje 60 proc. powierzchni Brazylii? W każdym razie na meczu Anglia – Włochy będzie komplet, podobnie na USA – Portugalia. Piłkarze wycierpią się niemiłosiernie – panuje tu tropikalny, przygniatający upał, który ustępuje dopiero bardzo późnym wieczorem, długo po ostatnim gwizdku. Na szczęście akurat w czerwcu wilgoć powinna teoretycznie doskwierać najmniej.



M jak metro. I w Rio, i w Sao Paulo ratuje miasto przed śmiercią z uduszenia w korkach. Nie, żeby i tutaj nie było tłoczno. Patrzyliśmy w godzinach szczytu w Sao Paulo na sceny jak z futurystycznego filmu z demograficzną klęską w tle. Komunikacyjny maltuzjanizm: na stacjach po kilka pięter ruchomych schodów, przez które przelewają się kaskady ludzi. Ale nie ma co narzekać, metro jest bardzo nowoczesne, wygodne i dojeżdża do stadionów. Nie tylko do tych mundialowych. W Sao Paulo uciec przed korkami pod ziemię i wyjechać przy Itaquerao to zdecydowanie najlepsze wyjście.



N jak Nossa. Nossa jak Nossa Senhora da Conceicao Aparecida. Czyli brazylijska Czarna Madonna, patronka kraju, objawiona dwóm rybakom w XVIII w. Brazylijska Częstochowa to Aparecida, sanktuarium między Rio de Janeiro a Sao Paulo. Figurki Czarnej Madonny w ciemnoniebieskiej szacie są wszędzie, również w klubowych szatniach czy nawet klubowych sklepach z pamiątkami. A krótkie „nossa!” to po prostu okrzyk zachwytu albo zadziwienia.



R jak Rio de Janeiro. Może kiedy w nim lądujesz, oszałamia od razu. Jeśli wjeżdżasz samochodem – nie. Możesz nawet dojechać do Maracany i dalej pytać: o co tyle szumu? Przecież miało być zupełnie inaczej niż w Sao Paulo. I będzie, tylko trzeba cierpliwości. Potem z każdą chwilą coraz bardziej cię wciągnie i nie będziesz chciał odjeżdżać. Atrakcji turystycznych wyliczać nie będziemy, zachwalać widoków też nie, każdy zna. Polecamy raczej szlak piłkarski: Botafogo, Flamengo, Vasco, Fluminense, ośrodki, stadiony, muzea. Zresztą nawet jeśli futbolu w Rio nie wybierzesz, to futbol sam cię dopadnie. Na plaży, w knajpie i gdziekolwiek cię jeszcze poniesie.



S jak Salvador. Czyli: tańcz, kibicuj, módl się i rób zakupy. Salvador to, jeśli chodzi o kolor skóry mieszkańców, najciemniejsze na świecie nieafrykańskie miasto. Aż 80 proc. z nich ma afrykańskie korzenie, tutaj był najsłynniejszy na kontynencie targ niewolników, afrykańskie wpływy widać wszędzie, również w miejscowych wierzeniach. Wystarczy w niedzielne popołudnie przejść się po nadmorskich wydmach, gdzie trwają modlitwy. Salvador był pierwszą stolicą Brazylii, dziś to stolica zabawy: karnawał właśnie tutaj jest najbardziej żywiołowy, również najbardziej niebezpieczny (centrum miasta nie jest zbyt przyjemnym miejscem po zmroku, nie ma co ukrywać, lepiej się trzymać linii plaż). I jest tu chyba największe w Brazylii zagęszczenie galerii handlowych. Ale przede wszystkim jest futbol. Będą tu podczas mundialu świetne mecze: Hiszpania – Holandia, Niemcy – Portugalia. Miasto ma aż trzy drużyny w I lidze Brazylii i jest absolutnie zwariowane na ich punkcie, co nie jest regułą na północy Brazylii, tam się raczej kibicuje wielkim klubom z Rio czy Sao Paulo. Salvador to pierwszy przyczółek mundialu w Nordeste, tej części Brazylii, która przez lata była najbardziej lekceważona, ale która też najwięcej skorzystała na społecznej polityce prezydenta Luli i jego następczyni Dilmy Roussef. I to Brazylia chce pokazać podczas mundialu. Na północ od Salvadoru mecze będą jeszcze w Recife, czyli brazylijskiej Wenecji, w Fortalezie, czyli na ziemi futsalu – jest tam popularniejszy od futbolu, oraz w Natal, które się reklamuje plażami, wydmami – nawet stadion ma w nazwie wydmy, i tym, że jest najbliższym Europie miastem Brazylii, o siedem i pół godziny lotu od Lizbony. Jak mówił Lula, to mógł być dla Brazylii łatwy do zorganizowania mundial, w pięciu południowych miastach, najbardziej piłkarskich i najbardziej rozwiniętych: Rio, Sao Paulo, Belo Horizonte, Kurytybie i Porto Alegre. Ale łatwy to nie znaczy dobry. Stąd mundial na Północy, w Manaus, ale też w Cuiabie, która wprawdzie futbolu nie ma, ale ma Pantanal, czyli królestwo przyrody, do którego trzeba mundialem przyciągnąć turystów.



S jak Sao Paulo. Brazylijski raper Criolo śpiewa, że nie ma miłości w Sao Paulo, ale bez przesady. W niemal 20-milionowym molochu każdy znajdzie coś dla siebie. Mówią o nim, że to brazylijski Londyn, tylko bez Big Benów, czyli oczywistych turystycznych atrakcji. Albo że to cieplejszy Nowy Jork. Jest daleko od plaż, płasko, czyli odwrotnie niż w Rio, ale można w tej betonowej dżungli znaleźć fantastyczne miejsca. I jeszcze lepszą kuchnię. Zresztą podczas mundialu ucieczki od Sao Paulo nie będzie. Tu jest mecz otwarcia, na rekordowo opóźnionym w przygotowaniach stadionie Itaquearao, a połowa mundialowych reprezentacji wybrała ośrodki w stanie Sao Paulo. Trzeba tylko cierpliwości do korków, małpiej zręczności za kierownicą i powinno się udać.



S jak Silva. Thiago. Może i w reklamach króluje Neymar, ale to obrońca PSG jest najbardziej podziwiany. Mniej szumu, więcej klasy. W przeciwieństwie do Neymara Thiago Silva podbił już europejską piłkę, a do tego jest bliższy kibicom niż piłkarz Barcelony, chowany w kokonie przygotowanym przez ojca i sponsorów. Gdyby Brazylii udało się zdobyć tytuł, Thiago Silva byłby jak Bellini w 1958 r.: środkowy obrońca i kapitan, który podniesie puchar. Thiago to też ulubieniec kobiet, a na brazylijskiej ulicy, jeśli już się w morzu koszulek miejscowych klubów trafiały jakieś obce, to najczęściej właśnie PSG. Ze dwie czy trzy Barcelony też nam mignęły, a nawet Messi na koszulce reprezentacji Argentyny. I uwaga: żadnego Cristiano Ronaldo.



S jak sport. Brazylia jest sportem. Nie tylko futbolem. O każdej porze dnia i nocy – choć najczęściej niedługo po zmroku – Brazylijczycy grają, biegają, jeżdżą, pływają, męczą się w siłowniach, przeszklonych tak, żeby te męki było widać z ulicy. Ćwiczą biali i czarni, kobiety i mężczyźni, w każdym wieku. Najbardziej frapująca odmiana tej troski o zdrowe ciało – jogging na awaryjnych pasach autostrad.



T jak torcedor. Czyli kibic. Skąd się wzięło to słowo? Z emocji, to na pewno. I od czasownika torcer, czyli zwijać, skręcać (pracownik zwijający cygara to też torcedor). Co do dalszych szczegółów, zdania są podzielone. – W dawnych czasach damy kibicki przeżywały takie uderzenia gorąca od patrzenia na nogi piłkarzy, że aż musiały potem wyżymać swoje apaszki – pokazuje nam gest wykręcania apaszki Marta Tulio z zarządu Vasco da Gama – i rękawiczki. Najpopularniejsza wersja jest bardziej przyziemna: że torcedor pochodzi raczej od skrętu szyi przy wodzeniu wzrokiem za piłką. Ale wersję pani Marty też przyjmujemy. Dziś torcedor nie zawsze brzmi dumie. W wielu klubach kibicowskie mafie mają ogromne wpływy, w ostatnich latach to w Brazylii zdarzyło się najwięcej śmiertelnych ofiar w walkach między piłkarskimi chuliganami. Kluby próbują jakoś wybrnąć z dobrze znanego nam problemu: jak przyciągnąć na stadiony klasę średnią, zamożnego widza, a jednocześnie jak nie stracić tych, którzy zadbają o atmosferę podczas meczów.



W jak wioślarstwo. Pierwszy wielki sport Brazylii. Sport elity. – Potem przybył futbol, zszedł do mas i pokonał wszystko – mówi Gustavo, nasz przewodnik po królestwie Corinthians Sao Paulo, pokazując na wioślarskie pamiątki w klubowym muzeum. Futbol wygrał, ale o starszym bracie nie zapomniał. Niemal każdy znany klub brazylijski zaczynał od wioślarstwa, ma w nazwie regaty (Clube de Regatas Flamengo, Botafogo Futebol e Regatas, Clube de Regatas Vasco da Gama, ale małe Sao Cristovao, gdzie grał Ronaldo, też) albo logo związane z tym sportem (Corithians) i zatrzęsienie wioślarskich pucharów w gablotach. W zatoce Rio de Janeiro każdego popołudnia można wciąż podziwiać dziesiątki skifów lub dwójek pływających w całkiem niezłym tempie.



Z jak zbierajcie się. Jeśli chcieliście pojechać, ale się wahacie – nie wahajcie się. Jeśli macie być w życiu na jednym mundialu, to to jest właśnie ten mundial.





