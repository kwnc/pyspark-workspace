Plik jest zabezpieczony znakiem wodnym





PŌNBŌCZKOWI ŚWIYCZKA

Jednoaktówki po śląsku



Redakcja: Waldemar Szymczyk

Korekta: Grażyna Kwiek-Nowak

Uwaga: w pisowni staraliśmy się zachować język i styl autorów

Skład i projekt graficzny: Katarzyna Kępa-Lorenowicz

Zdjęcie na okładce: Przemysław Jendroska

Sesja dla Teatru Śląskiego do spektaklu „Czarny ogród”

Na zdjęciu: Bernard Krawczyk



Projekt współfinansowany z budżetu miasta Katowice

Wszelkie prawa zastrzeżone © Copyright by Imago Public Relations oraz miasto Katowice

Katowice 2020

ISBN 978-83-953626-2-0



Konwersja publikacji do wersji elektronicznej





SPIS TREŚCI

X LAT Z JEDNOAKTÓWKAMI. Rafał Czechowski, prezes Imago Public Relations



JUBILEUSZ W MASECZCE I Z DYSTANSEM SPOŁECZNYM. Ingmar Villqist, pomysłodawca i juror konkursu



JEDNOAKTÓWKA JEST KOBIETĄ. Waldemar Szymczyk, juror konkursu



SNY NA WALIZKACH. Piotr Zaczkowski, juror konkursu



JEDNOAKTÓWKI



PŌNBŌCZKOWI ŚWIYCZKA. Monika Kassner



ŻYWOBYCIE ŚWIYNTY BARBARY. Joanna Sodzawiczny



ANNA. Krzysztof Kokot



ZE COŁKIGO ŚLŌNSKA. Mateusz Czyba



ZOLYTY KROPKA PL. Bożena Donnerstag



STEFAN, HELA I NIYDZIELA. Anna Kandziora



ŁOJCIEC PRZOŁ POLSCE. Grzegorz Sztoler



BEDŁA. Wojciech Szwiec



JEDNOAKTÓWKA PO POLSKU. Irek Widera



SKROWKI Z ŻYCIO ZEFLIKA SUCHEGO. Anna Wojtkowska-Witala



PRZYPISY





X LAT Z JEDNOAKTÓWKAMI

Rafał Czechowski, prezes Imago Public Relations

Nasz konkurs na dramat w jednym akcie napisany po śląsku wpadł właśnie w objęcia mijającej dekady albo odwrotnie, tudzież uścisk to wzajemny. Po śląsku: pewny, solidny, może nawet trochę zbyt mocny, ale szczery, serdeczny. Od dziesięciu lat, co roku, kilkudziesięciu dramatopisarzy przysyła każdej jesieni swoje dzieła: osnute wokół historycznych wydarzeń, często osobistych lub – dla odmiany – wykreowane w wyobraźni teksty rozmaite: zabawne, wzruszające, refleksyjne, czasem poruszające. Bogactwo tematyki i stylów wypływa wprost z różnorodności Śląska i jego mieszkańców.

Każda edycja konkursu znajduje epilog w postaci antologii dziesięciu najlepszych dramatów. Dlatego w trakcie jubileuszowej, dziesiątej edycji oddajemy w ręce Czytelników dziewiąty tom „Jednoaktówek po śląsku”. To dobry moment, żeby wrócić na chwilę do genezy konkursu, ujętej w tomie pierwszym w taki oto sposób: „Kiedy ktoś ma dar czy talent idące w parze z entuzjazmem i tym swoistym »chceniem«, które na Śląsku objawia się zapałem do pracy bez jakiegoś szczególnego oglądania się na nagrodę – jest to warte dostrzeżenia. Jeśli dodatkowo w podejmowanym wysiłku potrafi odnaleźć powody do radości i mieć zeń rodzaj satysfakcji potocznie (ale jakże trafnie) nazywany frajdą – jest to warte uznania. Jeśli wreszcie ten dar, pracę i radość oddaje – zgodnie z Polaków narodowym charakterem – na wezwanie, powszechny apel ku wspólnemu dobru – jest to warte podziwu. A jeśli – jak to jest w przypadku autorów jednoaktówek po śląsku, czyli dramatów powstałych na konkurs »Gazety Wyborczej« i Imago Public Relations – w rezultatach tej pracy i frajdy jest jeszcze fantazja, kreatywność, umiejętność snucia opowieści i budowania napięcia, sprawność posługiwania się słowem i myślenia obrazem – jest to warte uwiecznienia i wydania książki takiej jak ta! (...) Znakomite rzeczy napisane przez dramatopisarzy amatorów, entuzjastów »slónskiyj godki«, teatru i literatury. Różne jak losy Ślązaków, świadome coraz bardziej rozbudzonej współczesnej tożsamości, pełne charakterystycznych cech śląskiej obyczajowości. A wspólne dobro? Cóż... Dotąd nie wynaleziono lepszego sposobu na portretowanie rzeczywistości i prowadzenie rozmów o sprawach skomplikowanych niż poprzez kulturę.

Po niemal dekadzie od napisania powyższych słów trzeba wprowadzić ważną poprawkę: od lat to już nie „dramatopisarze amatorzy”, ale często profesjonaliści, autorzy, literaci sprawiają, że „Jednoaktówki” nieustannie cieszą i co roku zaskakują, czyniąc z języka śląskiego środek wyrazu artystycznego i przez to nadając mu wartość. Należy Im się za to ukłon niski aż do teatralnych desek i bez mycki na gowie! Miłej lektury!





JUBILEUSZ W MASECZCE I Z DYSTANSEM SPOŁECZNYM

Ingmar Villqist, pomysłodawca i juror konkursu

Miało być tym razem wyjątkowo uroczyście. Wymyśliliśmy z Waldkiem Szymczykiem, że finał X edycji konkursu na jednoaktówki po śląsku w grudniu 2020 roku zorganizujemy na dużej, teatralnej scenie, nagrodzone teksty będą czytać aktorzy scen śląskich i polskich teatrów grający pięknie po śląsku, miał być koncert, spotkania z laureatami poprzednich konkursów, promocja dziesiątego tomu nagrodzonych dramatów, wypasiony bankiet i... wielki bal z udziałem wszystkich uczestników, laureatów i sympatyków naszego konkursu.

Najbardziej cieszyłem się z tego balu, oczywiście miał to być bal przebierańców, wybrałbym kostium Krakowiaka, tego samego Krakowiaka, co to na brzegu Wisły w podwawelskim grodzie przypatrywał się osłupiały, jak Wanda, co Niemca nie chciała, niknie w smętnej wiślanej toni. Zdjąłbym na jubileuszowym balu czapkę krakowską utkaną pawimi piórami i nisko pokłoniłbym się naszym uczestnikom i laureatom, bo to przecież oni, piszący jednoaktówki po śląsku, stworzyli zadziwiające zjawisko literackie i społeczne, jakim jest pozyskanie przez nas już kilkuset tekstów dla teatru napisanych w języku śląskim.

To prawda, że trudno naszym autorom dostać się na sceny teatrów, już nie mówię , że w Polsce, ale i tu, u nas – na Śląsku, choć tych teatrów wiele, a dużych, małych i najmniejszych scen kilkadziesiąt. Jeszcze się boją zawiadujący tymi teatrami, choć Bóg mi świadkiem – nie wiem czego. Nie zapraszają śląscy redaktorzy naszych autorów do wywiadów w nielicznej już prasie papierowej, nie dają im głosu w internetowych wydaniach, nie zapraszają do Radia Katowice, o telewizji katowickiej nie wspomnę. Boją się. Dobrze im tak, widocznie mają coś na sumieniu.

Kiedyś żaliłem się wspaniałemu aktorowi, nieodżałowanej pamięci Bernardowi Krawczykowi, który kilka razy brał udział w czytaniach naszych nagrodzonych jednoaktówek, że nie rozumiem tego medialnego ostracyzmu. „Wiktor, co ty, nie wiesz dlaczego? Domyśl się...” – powiedział wtedy do mnie. Bernard Krawczyk nazywał mnie „Wiktor” – do dziś nie wiem dlaczego, a jak go o to pytałem, odpowiadał: „Przecież wiesz, Wiktor”. Nie wiem, ale mogę się domyślać. „Musicie robić ten konkurs – powtarzał Bernard – bo to ważne jest bardzo, Wiktor”. Będziemy robić, Beniu. Wiem, że jesteś z nami. Bardzo nam Ciebie brakuje.

Dziesiąta edycja naszego konkursu. Dziesięć lat to dekada – kawał czasu, ktoś, kto w czasie pierwszej edycji w 2010 roku miał dziesięć lat, dziś jest już po maturze. Może ten ktoś wysłał w tym roku jednoaktówkę na konkurs? Może wygra?

Pandemia koronawirusa zdemolowała wszystko wokół. Nasz jubileusz też. Wszystko na naszych oczach się przewartościowuje. Nic już nie będzie tak jak kiedyś. Ale kto kocha teatr, będzie go dalej kochać. Kto pisał, pisze dla teatru, będzie nadal to robić, po śląsku też, w maseczce, w dystansie społecznym, siedząc w wannie ze środkiem dezynfekującym po brodę, ale będzie pisać.

Sztuki, twórczości nie zabije żaden najwścieklejszy nawet wirus, bo sztuka, imperatyw tworzenia to od zawsze szczepionka na wszystko co złe i podłe na tym świecie.



Damy radę.





JEDNOAKTÓWKA JEST KOBIETĄ

Waldemar Szymczyk, juror konkursu

Spośród trojga zwycięzców dziewiątej edycji konkursu „Jednoaktówka po śląsku”, który odbył się w 2019 roku, pierwsze i drugie miejsce zajęły kobiety. Trzeci był mężczyzna, ale napisał wspaniałą sztukę o... kobiecie. Czyżby nasi autorzy wyprzedzili o rok to, co wydarzyło się w Polsce jesienią 2020 roku?

Pierwsze miejsce zajęła Monika Kassner za jednoaktówkę „Pōnbōczkowi świyczka”, dramatyczną historię powojenną opartą na prawdziwych przeżyciach swojej rodziny. Drugie miejsce zajęła Joanna Sodzawiczny za „Żywobycie świynty Barbary”, trzecie – Krzysztof Kokot za dramat „Anna”. Zwycięskie prace, a także siedem wyróżnionych przez jury, możecie Państwo przeczytać w tej książce.

Na konkurs w 2019 roku wpłynęło ponad 30 prac. Przeważali autorzy, którzy biorą udział w konkursie od lat, było kilku zawodowców, którzy systematycznie publikują i są już znanymi ludźmi w branży pisarskiej, ale pojawiły się też nowe nazwiska.

W skład jury tradycyjnie wchodzili: Ingmar Villqist, pomysłodawca konkursu; Mirosław Neinert, dyrektor Teatru Korez; Piotr Zaczkowski, dyrektor Miasta Ogrodów; oraz Waldemar Szymczyk z Imago PR.

Laureaci IX edycji konkursu „Jednoaktówka po śląsku 2019”

1. miejsce

Monika Kassner – „PŌNBŌCZKOWI ŚWIYCZKA”



2. miejsce

Joanna Sodzawiczny – „ŻYWOBYCIE ŚWIYNTY BARBARY”



3. miejsce

Krzysztof Kokot – „ANNA”

Wyróżnienia:

Mateusz Czyba – „ZE COŁKIGO ŚLŌNSKA”

Bożena Donnerstag – „ZOLYTY KROPKA PL”

Anna Kandziora – „STEFAN, HELA I NIYDZIELA”

Grzegorz Sztoler – „ŁOJCIEC PRZOŁ POLSCE”

Wojciech Szwiec – „BEDŁA”

Irek Widera – „JEDNOAKTÓWKA PO POLSKU”

Anna Wojtkowska-Witala – „SKROWKI Z ŻYCIO ZEFLIKA SUCHEGO”





SNY NA WALIZKACH

Piotr Zaczkowski, juror konkursu

Tytuł jednoaktówki Moniki Kassner, laureatki pierwszej nagrody edycji 2019 – „Pōnbōczkowi świyczka” – mimowolnie coś zapowiedział. Mimo że każda rzeczywistość zawsze wymusza kompromis („diŏbłu ogarek”), dzisiaj większego ciężaru (to znaczy blasku) nabrały świeczki – chociaż niekoniecznie zapalane Panu Bogu, a życiu lub naszej nadziei na życie.

W dawnych tragediach żałobnice, nazywane płaczkami, skandowały głośno rozpacz, rozdrapywały ją na słowa i gesty. Śląskie płaczki są bezosobowe i rzadko coś rozdrapują, bo to po prostu łzy, regionalna odmiana słonej substancji i esencji, zwilżającej oczy i ludzkie losy. Niewątpliwy jest związek płaczek – łez z rozkładem jazdy, naklejanym na murach, ogłaszanym w gazetach, a niekiedy wręczanym ojcom rodzin w zimnych urzędach. Dlatego na Śląsku, częściej niż gdzie indziej, co pewien czas zyskiwały na wartości niewielkie, podręczne walizki. Duże kufry pozostawiano w piwnicach. Miały wówczas wiele wspólnego z trumnami, a trumien, jak wiadomo, nie da się zabrać w żadną podróż. Kobiety kroiły chleb i sypały sól do woreczków z lekkiego płótna. Zawsze pozostawała szczypta, niewiele, akurat tyle, ile trzeba wysypać u progu domu. Ale nie lamentowano zbyt długo, a także nie uczono się wspomnień na pamięć, bo było bardzo dużo ważniejszych rzeczy do zrobienia. I chyba nie spoglądano za siebie.

Być może walizki są rekwizytem, bez którego trudno sobie wyobrazić następstwo wydarzeń w śląskich dramatach. Tych w życiu i tych, które chcielibyśmy pokazać na scenie. Ale czy da się opowiedzieć w teatrze znużenie historią i sny na wędrownych, ubogich, twardych walizkach?





JEDNOAKTÓWKI





PŌNBŌCZKOWI ŚWIYCZKA

Monika Kassner

(ôparte na prŏwdzie)



CZAS A PLAC:

Ôd listopada 1945 do kwiytnia 1954 roku. Chałpa ôd Suchankōw w Lipinach. Kōmisariat Milicji Ôbywatelskij w Lipinach. Sōnd w Chorzowie. Chałpa ôd Kusiōw w Lipinach. Kōmynda UB w Świyntochlowicach. Poczekalniŏ na banhofie we Zŏbrzu. Gruba Barbara-Wyzwolynie w Chorzowie.



PERZŌNY:

HYJDLA SUCHANEK

ALOJZ SUCHANEK – chop ôd Hyjdli

RUDI – synek ôd Suchankōw

MILICJANT – richtich Polŏk

SYNDZIA SŌNDU ÔKRYNGOWYGO W BYTŎMIU (ekspozytura w Chorzowie)

KŌNRAD KUŚ – świadek

ACHIM KUŚ – brat Kōnrada

KŌMYNDANT UB W ŚWIYNTOCHLOWICACH (Ślōnzŏk)

EMIL STRACHOTA – kamrat Alojza z dŏwnych lŏt, terŏzki ubek

EWALD PARUCHA – wachtyrz UB w Świyntochlowicach

FUNKCJONARIUSZE UB W ŚWIYNTOCHLOWICACH

NOWO NARŌDZŌNY JANEK – mały synek ôd Suchankōw

STARA BABA Z POCZEKALNI NA BANHOFIE WE ZŎBRZU



BINA I



Kuchnia we chałpie ôd Suchankōw. Hyjdla stoji przi piecu i warzy żur. Do kuchnie wpadŏ zafuczały synek Rudi.



RUDI:

Mamo, mamo! Tata idōm!

HYJDLA (kukŏ bez ôkno):

Co ty to gŏdosz! Banie żeś sie najŏd abo co?

RUDI:

A kaj tam. Idōm srogōm gromadōm ōd Chebziŏ. Wszystkie choby duchy: brody po pas, we hadry ôbleczōne, bez szczewikōw, a gyry ônucami ôbwiōnzane.

HYJDLA:

Niy gŏdej!



Gibko ściōngŏ zŏpaska, ciepie jōm na stołek i leci na plac. Z naprzeciwka langsam, richtich choby duchy, idōm ôbdarte chopy.



HYJDLA (podłazi do jednygo śnich):

Alojz, to ty?

ALOJZ (wyciōngŏ chudo rynka do Hyjdli):

Jŏ, Hyjdla, jŏ.

HYJDLA (ślimtŏ a macŏ Alojza choby ślepy abo choby sprawdzała, eli ôn wszystko mŏ):

Myślałach, co już niy przydziesz nazŏt.

ALOJZ (chytŏ jōm za rynka):

Jŏ tyż piyrwy tak myśloł, nale Pōnbōczek chcioł inakszyj.

HYJDLA:

Pōć do dōm, nawarzyłach żuru.



BINA II



Kuchnia we chałpie ôd Suchankōw.



HYJDLA (ôdwijŏ ônuce z gyrōw Alojza):

Kajś ty to bōł, mōj borŏczku? Wyglōndosz choby śmiertka na pynzyji. Zarŏzki nagrzeja ci wody, a jydz tyn żur, bo je gorki.

ALOJZ:

Po jakimu żeś sie z bajtlami wykludziła aże na sŏm wiyrch?

HYJDLA:

Kej ruskie cie wziyli, na drugi dziyń przyszła nowŏ władza ludowŏ i nŏs wyciepła. Najsamprzōd poszłach do twojij matki, a wiysz wiela u nij je placu. (westchnienie) Dobrze, co żech robiyła na noc, bo bych lygała na sieni. Potym Emil Strachota poszoł na UB i pedzioł, co my niy sōm żŏdne wrogi systymu i wtynczŏs dali nōm ta ajncla nafolowanŏ wanckami. (Hyjdla ôglōndŏ poranione gyry Alojza i bolŏki na cołkim jego ciele) A co ōne z tobōm zrobiyli?

ALOJZ:

Niy chca ô tym gŏdać. Lepij do ciebie, cobyś wiydziała jak nojmynij.

HYJDLA (znerwowanŏ):

Jŏ tukej walczyłach ô cołko familijŏ. Ani niy wiydziałach, co cie jeszcze ôbŏcza. Radzili mi, cobych sie wziyła inkszygo chopa, nale jŏ sie zaparła i czekałach. A ty ze mnōm terŏzki gŏdosz choby z bajtlym?

ALOJZ:

Niy wiysz, jak mi ciynżko ô tym wszystkim ôsprŏwiać. Chciołbych, ażeby mi pamiyńć ôdyjmło, nale to sie tak niy dŏ. Zaaresztowali cołkŏ naszŏ brygada. Cug, kerym nŏs wiyźli, zawarli na trzy tydnie. Niykere tygo niy strzimali. Jechalimy śnimi do końca, trupy wycieplimy na miejscu. Chopy zamarzali w robocie. Na ôbiŏd dŏwali nōm zupa z rybich ôści ze czŏrnōm, niymytōm rzepōm.

HYJDLA (siadŏ za stołym a chytŏ sie za gowa):

Na co nōm to prziszło, Alojz. Na co nōm to prziszło.



BINA III



Kōmisariat Milicji Ôbywatelskij w Lipinach (listopad 1945).



ALOJZ (włazi rajn, syminŏ mycka na przywitanie i kładzie papiōry we ôkienku):

Dobry dziyń. Miołech sam przyjść, kej przyjada ze Rusyji.

MILICJANT (zajynty szkryflaniym, kej słyszy „ze Rusyji”, gibko podnosi gowa i spozierŏ we papiōry):

Obywatel Alojzy Suchanek (biere piyczōntka z datownikym i przybijŏ na zadnij zajcie biletu ze Rusyji). A którą to grupę volkslisty macie?

ALOJZ:

A na co wōm to wiydzieć?

MILICJANT (zeszterowany):

Ja tu reprezentuję władzę Polski Ludowej i kiedy pytam, waszym obowiązkiem jest odpowiadać. Więzienia i obozy są pełne takich chojraków jak wy. Ale nie martwcie się, was jeszcze upchniemy. No to słucham, jaką to macie grupę?

ALOJZ:

Dwōjka.

MILICJANT:

To się dobrze składa, obywatelu Suchanek, bo jeszcze się pewnie zobaczymy. I zapamiętajcie raz na zawsze (ôddŏwo Suchankowi bilet): Tu jest Polska. Niemców tu nie chcemy.

ALOJZ:

Nale jŏ niy je żŏdyn Niymiec. Jŏ je Ślōnzŏk. I nic żech niy zrobioł.

MILICJANT:

Obywatelu Suchanek... To się jeszcze okaże.



BINA IV



Piōntŏ rano. Ôstre klupanie do dźwiyrzy chałpy ôd Suchankōw. Alojz ôtwierŏ. Na progu stojōm trzi chopy: milicjant z komisariatu i dwa ôbleczōne po cywilnymu.



MILICJANT:

Alojzy Suchanek, idziecie z nami.

ALOJZ (zdziwiōny i zeszterowany):

Po co żeście prziszli z tymi gywerami? Trza bōło mje zawrzić na kōmisariacie, a niy familijō mi po nocy straszyć. Przeca nic żech niy napochoł.

MILICJANT (dŏwŏ Alojzowi pod pysk nakaz heresztowaniŏ):

Obywatelu Suchanek, mówiłem, że to się jeszcze okaże.



BINA V



Sōnd w Chorzowie. Sala rozpraw (marzec 1947).



SYNDZIA:

Sprawa przeciwko Alojzemu Suchankowi, oskarżonemu o to, że będąc obywatelem polskim, dopuścił się odstępstwa od narodowości polskiej przez to, że w czasie pomiędzy pierwszym września tysiąc dziewięćset trzydziestego dziewiątego roku a dziewiątym maja tysiąc dziewięćset czterdziestego piątego roku zgłosił swą przynależność do narodowości niemieckiej. Czyn ten stanowi przestępstwo z artykułu pierwszego paragraf pierwszy z dwudziestego ósmego czerwca tysiąc dziewięćset czterdziestego szóstego roku o odpowiedzialności karnej za odstępstwo od narodowości polskiej w czasie wojny. Wzywam na świadka Kōnrada Kusia.



Do sali rozpraw włazi mały, poskryncany karlus; stŏwŏ na przesuchanie, a niy patrzy ani na Alojza; syndzia pyto świadka:



Czy podczas wojny Alojzy Suchanek zgłosił czynną przynależność do narodu niemieckiego?

KŌNRAD KUŚ:

Ja.

SYNDZIA:

W jaki sposób?

KŌNRAD KUŚ:

Mioł dwōjka i bōł w NSKK.

SYNDZIA:

Wyjaśnijcie, obywatelu, co oznacza ten skrót.

KŌNRAD KUŚ:

Narodowosocjalistyczny Korpus Motorowy.

SYNDZIA:

Czym ta organizacja się zajmowała?

KŌNRAD KUŚ:

Szkolyła poborowych, a potym kerowała do jednostek pancernych i zmotoryzowanych. Rychtowali jich do ôbsługi i utrzymywania motorōw i autokōw.

SYNDZIA:

Rozumiem, że maszyny te były przeznaczone na front?

KŌNRAD KUŚ:

Ja.

SYNDZIA:

Czy działalność oskarżonego w wymienionej wyżej organizacji to jego jedyna wina?

KŌNRAD KUŚ:

Niy. Kej my śnim gŏdali, niy moglimy używać polskigo.

SYNDZIA:

Jakoś na to reagował? Używał wulgaryzmów? Groził wam?

KŌNRAD KUŚ:

Kej mōj brat Achim godŏł po polsku, Alojz piznył go w pysk.

ALOJZ (stŏwo):

Cygaństwo!

SYNDZIA:

Jeszcze jedno takie wystąpienie, a oskarżony zostanie wyprowadzony z sali rozpraw! (Alojz siadŏ zrezygnowany) Świadek jest wolny.



Kōnrad Kuś wyłazi zadkiym do dźwiyrzy jeszcze barzij poskryncany niż przed zeznaniym.



SYNDZIA:

Zarządzam piętnaście minut przerwy.



Wszystkie wyłażōm ze sali. Za ćwierć godziny sōm nazŏt.



SYNDZIA:

Oskarżony, powstać.

Alojz stowo.

SYNDZIA:

Z zeznań świadków oraz z opinii znajdujących się w aktach wynika, że oskarżony Alojzy Suchanek był członkiem NSKK, a Polakom zabraniał rozmowy w języku polskim. Zatem w czasie wojny postępowaniem swoim, niegodnym obywatela państwa polskiego, czynnie zgłosił swoją przynależność do narodowości niemieckiej. Czyn ten stanowi zbrodnię z artykułu pierwszego paragraf jeden dekretu z dnia dwudziestego ósmego czerwca tysiąc dziewięćset czterdziestego szóstego roku o odpowiedzialności karnej za odstępstwo od narodowości polskiej w czasie wojny. Wobec tego skazuję wyżej wymienionego obywatela Alojzego Suchanka na półtora roku więzienia.

GŁOSY Z SALI:

Zdrajca, folksdojcz, chachor!

SYNDZIA:

Wyprowadzić oskarżonego.

Wszystkie wyłażōm ze sali. Niykere podłażōm do Alojza i plujōm mu pod nogi. Alojzowi udŏwo sie chycić Kōnrada Kusia za rynków.



ALOJZ:

Gōdej, co jŏ żech ci zrobiył?



Kōnrad nic niy gŏdŏ, ôdwracŏ sie i ôdłazi. Alojza zabierajōm szandary.



BINA VI



W dōma u Kusiōw. Kōnrad z bratym Achimym siedzōm wele stoła.



KŌNRAD (rachuje piyniōndze):

Jedna tajla do mje, drugŏ do ciebie. Kejby Alojz niy przyszoł nazŏt ze Rusyji, mielibymy pokōj.

ACHIM:

Ôn nŏs przeca wszystkigo wyuczył, a my sōm take ipty.

KŌNRAD:

Niy być baba. Kej żech sie pytoł we tyjatrze ô elektryka do nowygo przedstawieniŏ, ôd razu mi pedzieli, co terŏzki wszystko przyrychtuje zaś Alojz Suchanek. Zarŏzki stracilibymy nasze fuchy. Niy mōg żech tygo tak ôstawić.

ACHIM:

Jŏ tak niy moga, weź sie tyn gelt (ôddŏwo swoja tajla bratowi). Umywōm rynce. Niy chca być winien cierpieniŏ tygo chopa.

KŌNRAD:

Niy gŏdej, co ôn je taki niywinny. Przeca mioł dwōjka. Niy chcesz, jŏ to wezna na siebie, gelt tyż. Żŏdne piyniōndze niy śmierdzōm.



BINA VII



Biuro kōmyndanta UB w Świyntochlowicach.



KŌMYNDANT:

Pōłtora roku za zdrada narodu? To cosik mało, ôbywatelu Suchanek.

ALOJZ:

Żŏdnygo żech niy zdradził. Żŏdnymu niy dołech w pysk. Żodnymu niy broniłech gŏdać po polsku. Kŏżdy niych sie gŏdŏ po jakiemu chce. Mje nic do tygo.

KŌMYNDANT:

Jŏ mōm tukej czŏrnŏ na biołym, coście narobili, i to je do mje nojważniejsze. Niy takich miglancōw my tukej mieli, obywatelu Suchanek. Nale niy po to żech wŏs tukej zawezwoł, coby sie z wami ôsprŏwiać. Strachota padoł ô wŏs same dobre rzeczy. A żech sie zlōnk, co my zawarli jakigo janioła. Wachtyrz Parucha, do mje!

WACHTYRZ PARUCHA:

Rozkaz, ôbywatelu kōmyndancie!

KŌMYNDANT:

Weźcie tygo borŏka do piwnice, bo już na niygo patrzeć niy moga.

ALOJZ:

Nale... ôbywatelu kōmyndancie... jŏ nic niy zrobiył.



Wachtyrz popychŏ wiyńźnia przed sobōm do piwnice. Alojz ôbracŏ sie do wachtyrza.



ALOJZ:

Nale jŏ je niywinny. Przeca wiycie, wiela niywinnych ôdpowiadŏ dzisiej za niy swoje grzychy!

WACHTYRZ (ôtwierŏ dźwiyrze):

Właź, a tyla niy gŏdej! Emil Strachota padoł, co mōmy cie trzimać... nale niy za darmo. Przeblec sie. Mŏsz tukej faska z kapustōm, właź a deptej. Ino coby mi bōła miynko kej u mojij ōmy.



Zdziwiōny Alojz włazi do faski i deptŏ kapusta.



BINA VIII



Cela Alojza. Prycza, jedyn stołek. Alojz i Emil Strachota kurzōm cygaryty.



ALOJZ:

Chopie, mōj kamracie, kajś ty wlŏz? Tukej bezmaść same mordyrze a chachary. I tyn kōmyndant: gŏdo po naszymu, a choby niy nasz. Przeca ty mŏsz dwōjka, tak jak jŏ. Żŏdyn cie niy pytoł?

EMIL STRACHOTA:

Zawrzij lepij gymba a być rady, co kejś przyszoł ze Rusyji, zarŏzki cie na Zgodzie niy zawarli. Stamtōnd mało fto wylŏz żywy. A po coś ty sie zapisoł do tygo dioseckigo NSKK? Rozum ci ôdyjmło abo co?

ALOJZ:

Wiysz, co zŏwdy lubiłech autoki. Chciołech sie jedyn kupić i tam mōg żech sie przyrobić. Żŏdnych poborowych żech niy szkolył. Robiłech ino przy autach ôsobowych. Żŏdnych na frōnt żech niy rychtowoł.

EMIL STRACHOTA:

Gupie gŏdanie. Wszystkie bōły na frōnt.

ALOJZ:

Możno i gupie, nale niy wiym, co lepsze – kojfnōnć na Zgodzie abo przemienić szaket i zrobić sie srogim Polokiym a komunistōm. Niy gańba ci? Kejby twōj fater wstoł z grobu i cie ôboczył, zarŏzki by sie nazŏt legnył. Rzykosz ty aby jeszcze?

EMIL STRACHOTA:

Kejbych niy wlŏz do UB, toby nōm nasz wanielicki kościōł zawarli. Ino beztŏ, co my sie ôblekli na rynce bioło-czerwōne bindy i wachowali go dziyń a noc, dali nōm pokōj. Ôd razu mje wziyli do UB i żŏdyn niy pytoł, jakŏ mōm volkslista. I dobrze, coby tak ôstało. A kejby mje tu niy bōło, forszteluj sie, to możno byś już niy żył.

ALOJZ:

Nale ludzie przeca gŏdajōm.

EMIL STRACHOTA:

Ludzie niych gŏdajōm, co chcōm, a Pōnbōczek wiy, co żech mu kościōł wyretowoł. Powiym ci jedno: po tym, kej we łaźni naszych prali, aże w ausgusach pływała krew, a kości jim łōmali choby suche asty, przysiōng żech sie, co wszystko strzimia. A ty, Alojz, pamiyntej: mŏsz familijŏ, beztŏ rōb, co ci bydōm kŏzać, a wyleziesz stōnd w jednym kōncku.



BINA IX



Dwa roki niyskorzyj (październik 1948). Chałpa ôd Suchankōw. Hyjdla kōmpie niydŏwno narodzōnygo Janka. Wieczōr. Klupanie do dźwiyrzy.



HYJDLA:

Alojz, ôdewrzij, bo bajtla terŏzki niy ôstawia.



Alojz ôdewierŏ dźwiyrze. Na sieni stojōm dwa znajōme Alojzowi ubeki a milicjant z komisariatu.



ALOJZ:

Ô co sie zaś rozchodzi?

MILICJANT:

Macie kwadrans na spakowanie rzeczy i opuszczenie mieszkania. Jedziecie do siebie, obywatelu Suchanek.

ALOJZ:

Co wy to fanzolicie? Przeca jŏ jest u siebie.

MILICJANT:

Nie tym tonem, obywatelu, nie tym tonem. Pokażcie zaświadczenie, coście tydzień temu odebrali w urzędzie powiatowym.



Alojz wyciōngŏ ze szranku zaświadczynie i dŏwo milicjantowi.



MILICJANT:

Proszę bardzo, tu piszą: narodowość niemiecka. I czego wy tu jeszcze, Suchanek, szukacie?

ALOJZ:

Swoje żech ôdsiedzioł, a tygo zaświadczynia żech niy naszkryfloł.

MILICJANT:

A co to kogo obchodzi? Niemiec to Niemiec, a my tu Niemców nie chcemy. Pakujcie się i, jak to u was mówią, raus!

ALOJZ:

A moja familijŏ?

MILICJANT:

Wszyscy. Co do jednego.

ALOJZ (do Hyjdli):

Pakuj bajtle, wyjeżdżōmy do Niymiec.

HYJDLA:

A po jakiemu?

ALOJZ:

Sōmy Niymce i nŏs tukej niy chcōm. Mōmy piyntnŏście minut.

HYJDLA:

Przeca ty żeś już swoje ôdsiedzioł...

ALOJZ:

Widać niykerym to niy starczyło.



Suchanki wyłażōm z dōma.



MILICJANT:

Zaplombować drzwi.



Ubeki plōmbujōm dźwiyrze ôd chałpy Suchankōw.



BINA X



Familijŏ Suchankōw i inksze „Niymce” siedzōm w ciżbie w poczekalni na banhofie we Zŏbrzu.



HYJDLA:

Pōnbōczku, wiela my tukej jeszcze bydymy czekać? Bodej by nŏs już powystrzylali, mielibymy pokōj.

ALOJZ:

Niy gŏdej. Tyla my strzimali, strzimiymy jeszcze i to.



Mały Janek ryczy na rynkach Hyjdli.



GŁOS Z CIŻBY:

Po jakiemu tyn bajtel tak ryczy? Cosik wōm potrzeba?

HYJDLA:

Głodny je, a jŏ niy mōm już mlyka. Wiela my tukej jeszcze bydymy siedzieć?

STARŎ BABA Z CIŻBY:

Mŏcie tu trocha. Wziyłach na rajza, nale bajtlowi nojwiyncyj sie przydŏ.

HYJDLA:

Dziynkuja wōm. Niych Pōnbōczek wōm przaje.



Hyjdla nalewŏ mlyko do flaszki z nuplym i dŏwo bajtlowi. Do poczekalni włażōm dwa szandary i dwa chopy po cywilnymu; jedyn to Emil Strachota, kery rozglōndŏ sie we ciżbie.



EMIL STRACHOTA:

Alojz, co ty tukej robisz?

ALOJZ:

Wyciepli nŏs i zaplōmbowali chałpa. Gŏdajōm, co jadymy do Niymiec.

EMIL STRACHOTA:

Nale tyn cug już nikaj niy pojedzie.

ALOJZ:

Co ty fanzolisz!?

EMIL STRACHOTA:

To mioł być ôstatni cug do Niymiec, nale go zawrŏcajōm. Jedziecie nazŏt do dōm.

ALOJZ:

A zaplōmbowane dźwiyrze?

EMIL STRACHOTA:

Niy starej sie. Jakoś to załatwimy.



BINA XI



Emil Strachota i dwa mode ubeki stojōm pod dźwiyrzami chałpy ôd Suchankōw.



EMIL STRACHOTA:

Lyjo, wlyź do Alojza z dachu, bez ôkno, a klupej w dźwiyrze ôd środka, choby cie zawarli rajn.



Mody ubek włazi na strych bez drugie dźwiyrze naprzeciw; słychać trzaskane ôkno, a zarŏz potym klupanie w dźwiyrze; Emil Strachota zrywŏ plōmby i wypuszczŏ Lyja.



EMIL STRACHOTA (wyciŏngŏ z kapsi filok i koncek papiōru):

Piszymy: z powodu omyłkowygo zaplōmbowaniŏ w mieszkaniu Suchankōw jednygo z naszych ludzi plōmby musiały zostać usuniynte. Podpisano: podporucznik Emil Strachota.



BINA XII



Familijŏ Suchankōw włazi do dōm; Hyjdla stŏwiŏ kofry na zol, Janka kładzie w łōżeczku, synek Rudi wyciōngŏ blajsztift i heft do rysowaniŏ.



ALOJZ:

Ôstŏw wszystko w kofrach. Jŏ już tukej miyszkać niy poradza.

HYJDLA:

Nale kaj my terŏzki pōdymy?

ALOJZ:

Ganc egal. Choby do Chorzowa. Tam nŏs niy znajōm. Napocznymy wszystko ôd poczōntku. Za wiela żech tukej wycierpioł. Czowiek może mocka strzimać, nale myli sie, kej sie forszteluje, co poradzi strzimać wszystko.



BINA XIII



Sztrajk po tragedyji na grubie Barbara-Wyzwolynie w Chorzowie (marzec 1954).



EMIL STRACHOTA:

Dejcie tukej Alojza Suchanka.

WACHTYRZ PARUCHA:

Tak jest, ôbywatelu pułkowniku.

EMIL STRACHOTA:

Siednij sie ino... (wyciōngŏ cygareta). Zakurz sie... (czynstuje Alojza i zaciōngŏ sie). Zŏwdy wlyziesz w jakie gōwno. Musiołś zaś ôtworzyć pysk?

ALOJZ:

Przeca niy mōg żech inakszyj. Tam zginyło sto dwajścia chopa, a niy, kej gŏdŏ waszŏ władza, ôziymdziysiōnt (Alojz ôdkłŏdŏ cygareta).

EMIL STRACHOTA:

Posuchej mje, Alojz. Siedza tukej a wachuja takich gorkich kej ty. Spōmnij sie hereszt a poczekalniŏ w Zŏbrzu. Abo to strzimiymy, abo nŏs ta maszina przemiyle. Pamiyntej: Pōnbōczkowi świyczka, a diŏbłu ôgarek.





ŻYWOBYCIE ŚWIYNTY BARBARY

Joanna Sodzawiczny

OSOBY:

BERBLA[1] – Barbara, cera

FATER

JANIOŁ



PROLOG

List łojca do cery

(czytany głosym łojca abo głosym cery).



Cera, bydzie to już łoziym lot nazadek, jak żech ci zezwolił na smykanie sie po świecie. Chciałaś rajzować, toś rajzowała. Samaś zaczła sztudiyrować roztomańte rube ksionżki. Na to tyż dołech ci zwola, ale tera padom, że mosz ciś ku chałpie. Jo już je stary kobyr, coroz czynści mie cosik morzy. I tera jeżeś mi tukej potrzebno, a niy kańs tam fort łod chałpy. Bestoż padom: mosz sie do chałpy wrócić, i tak, co bych cie sam widzioł niy niyskorzi, jak za dwa tydnie. Eli by ci jakich gupot do łeby niy nalazło, to wroz z tym brifym posyłom dwóch chopa. Pomogom ci tasze nosić i do chałpy nazot skludzom.



Chow sie, Fater!



AKT I



BERBLA:

Witejcie, łojciec. Ciesza sie, że wos widza w dobrym zdrowiu. Pisaliście w brifie, że słabujecie.

FATER:

Berbla! Nareszcie! Dugoch musioł czekać...

BERBLA:

Padołeś, że mom czas dwa tydnie, gynau dzisioj mijo. A to niy tak drap pociepać wszyjstko i przyjechać tukej.

FATER:

Dobre! Dobrze, żeś już je, i widza, żeś wygryfniała. Licko gładkie, ślypka modre i fest żeś niy zrubła.

BERBLA:

Dzienkuja wom, łojciec, za te dobre słowa.

FATER:

Szwoczki już na ciebie czekają, nowych klajdów ci naszyją, yno mosz je przypilnować, coby były richtig fajniste i niy mosz w nich wyglondać jak jakie fifidło.

BERBLA:

Jeszcze roz dziynkuja, ale niy wiym, czym żech se zasłużyła na nowe szaty.

FATER:

Cicho! Niy zawodzej mi sam tera. Musza jeszcze pora rzeczy łobsztalować. Twój karlus przyjedzie sam w przyszłym miesiącu. Wszystko musi być przyrychtowane.

BERBLA:

Mój karlus? Co mo być narychtowane? Chyba musisz mi to wytuplikować.

FATER:

Co ci mom tuplikować? Wydowosz sie! Twój karlus przyjeżdżo i musisz być wysztiglowano.

BERBLA:

Fater, ale jo żodnymu nic niy łobiecywała. Jo niy mom karlusa.

FATER:

Mosz, boch ci go som łobsztalowoł. Synek naszych somsiodów. Sie łochajtocie, ty bydziesz miała chopa, łon sie dobrze wżyni, gołodupiec to ni ma to i majontek zysko.

BERBLA:

Ale łojciec... Jo niy chca... Jo już przysiągła Ponboczkowi, że byda jego.

FATER:

Komu?

BERBLA:

Jak jo rajzowała, toch poznała tako nowo wiara. W Ponboczka, łon je nojwiynkszy i nojmiłosierniejszy ze wszystkich.

FATER:

Jeszcze jedyn bog? Kery to wymyślił?

BERBLA:

Łon ni ma jeszcze jedyn. Łon je Jedyny!

FATER:

Gupoty mi sam jakieś ciśniesz. Wierz se, w co chcesz. Jak sie wydosz, to mie to bydzie jedno...

BERBLA:

No ale... skuli tego larmo. Jo sie chca wydać, ale za niego…

FATER:

A skond łon je? Zabrany? Majątek wielki? Kajś ty go trefiła? Czamu sie Ponboczkiem mianuje? Eh, dobra, niych sam przyjedzie. Pogodomy i sie łobejrzy. Jak mo rubszy portmanej łod tego, coch jo ci nasztalowoł, to dom wom zwola.

BERBLA:

Ale łojciec... Bo łon niy żyje...

FATER:

Co? Co ty mi tu wciskosz? Wzion i umar, a ty sie za niego chcesz wydować?

BERBLA:

No bo Żydy go zabiły, ale łon zmartwychwstoł, potym wloz do nieba. To ni ma take leke do wytuplikowanio...

FATER:

Jo widza, że tyś sie na tych rajzach gupot nasuchała. Umar, a żyje. Widzioł go fto łod tego czasu?

BERBLA:

No niy... Ale... No niy wiym, jak ci to padać. Tego tak leko niy idzie opowiedzieć. W to cza uwierzyć...

FATER:

Smolisz mi sam i tyla... Padom, wydosz sie, to se wierz, w co chcesz. To już bydzie staranie twojigo ślubnego...

BERBLA:

No ale ło to sie rozchodzi, że jo chca sie za Jezusa wydać.

FATER:

Dyć tyla coś mi padała, że łon umar. To jak ty to chcesz zrobić?

BERBLA:

Bo jo mu przed ołtarzym przysięgła i tera to jo do niego dziynnie rzykom i prosza Go o roztomańte łaski do ludzi...

FATER:

Kule, dziołcha, rzykej se kaj chcesz i do kogo chcesz... Po ślubie!

BERBLA:

Jo niy póda za żodnego karlusa!

FATER:

Pódziesz! A żeby ci sie lepi ło tym myślało, to cie koża zamknąć na chwila w wieży. Posiedzisz, pomyślisz, zmądrzejesz. Wyleziesz, jak rozumu nabieresz.

BERBLA:

Moga iś do wieży. Jo mom przy sia wszystko, co poczebuja. Ponboczka w sercu czimia i łon mi styknie...

FATER:

Łobejrzymy, co bydzie, jak tam posiedzisz o suchym pysku. Brać mi jom sprzed łoczow i zawrzijcie jom we wieży.



AKT II



BERBLA:

Ponboczku mój jedyny, jo cie prosza, nadej tymu moimu fatrowi rozumu. Łon tego niy umi spokapić, że jo Ciebie pszaja i żech se Ciebie wybrała. Jo yno Ciebie chca i ty mi stykniesz. Prosza, Ponboczku, prosza, wysuchej mie...

FATER:

Berbla! Berbla!

BERBLA:

Ja, fater?

FATER:

Głodnoś? Czeci dziyń tam siedzisz, zjadłabyś co?

BERBLA:

Ja, łojciec, choby i kraiczek chleba i ło woda prosza... Fest mie suszy.

FATER:

Niych i tam fto do wody... Ale yno poł szolki... A pojeś dostaniesz, jak mi powiysz, czy pódziesz za karlusa.

BERBLA:

Niy, łojciec. Niy póda. Padałach wom, że jo już mom swoigo ślubnego.

FATER:

Ja, umartego, kerego żodyn niy widzioł... Berbla, jo sie dowiadywoł o tym twoim Jezusie, co to łaził i niby nauczoł. Powiem ci tela: Cysorz je fest niyrod, żeby te historyje ło nim łopowiadać. Padoł, że kożdy, fto ło tym bydzie paploł, położy łeb na gnotek... Lepi do cia, jakbyś sie ugnyła i karlusa wziyna. Bajtle bydziesz miała, gupoty ci z łeby wyluftują.

BERBLA:

Niy, łojciec... Jo wom padała, że jo już mu łobiecała.

FATER:

Pierona kandego! Wiedziołech, że mom cie do ty Nikodemii niy puszczać, ale matka sie uparła i tera mosz! Zawsze żech godoł, że niy cza żodnymu suchać babskigo kwynkanio. Suchej,b cera, jo niy chca do ciebie źle. Synek zabrany. Bitny. Z wyglądu tyż ujdzie. Niych przyjedzie, poznosz go, pogodocie, możno na jaki szpacyr pudziecie i wtedy sie łoboczy co...

BERBLA:

Niy! Jo już wybrała.

FATER:

Jerona, babo, zmuszosz mie, żebych zrobił coś, czego niy chca. Jak mi sie tera niy zgodzisz, to szmary dostaniesz. Batym koża po rzici naczaskać!

BERBLA:

Jo już wom pedziała, coch wybrała, a wy róbcie, co chcecie.

FATER:

Eli tak, to: straże, jak piźnie sześ na wieczór, to jom stąd wyciągniecie i przy wszystkich ji wyszczylocie. Dwadziścia razy po goły rzici. Tu, na placu, przy wszystkich. Niych gańba bydzie jeszcze wiynkszo!

BERBLA:

Ponboczku, prosza Cie o zmiłowanie. Prosza, wysuchej prośby twoi cery, jo sie boja. Prosza Cie, dej mi siła, żebych poradziła to szczimać, abo zrób coś, co je yno w Twoi mocy.



Naroz sie fest jasno zrobiło w celi i Berbla uwidziała Janioła, kery ji padoł:



JANIOŁ:

Niy bój sie, Berbla, niy strachej sie, twój łojciec łobiecoł ci szmary, ale skuli tego, że tak Ponboczkowi zawierzyłaś, łon mie sam posłoł i mom ci łod niego padać, że ty niy bydziesz czuła dzisioj żodnego bólu… Jak cie bydom prać, to tak, choby cie yno piyrzym szmyrali. Ponboczek ci pszaje, a ty ufej mu dali...

FATER:

Berbla, sześ pizło, wylazuj!



AKT III



FATER:

Berbla, doś tego. Gańby żeś mi wczoraj narobiła, jak żeś sie zaczła chichrać, jak cie prali. Tera jedne ludziska padają, coś je czarownicom, a inksi wołają, że sie z tobą niy poradza dać rady. Jo już ci tego niy moga przepuścić! Abo mi przyznosz recht, abo inakszy bydymy godać!

BERBLA:

Łojciec, jo życie swoje łoddała Ponboczkowi. Jo mu pszaja i wiym, że łon tyż mie pszaje. Róbcie, jak uważocie, że trza. Jo wiym swoje i sie niy ugna!

FATER:

Jak tak, to łoboczymy, czy cie tyn Ponboczek bydzie chcioł, jak szpetno bydziesz... Straże! Rozkazuja wom łobciąć ji cycki. Żodyn chop cie już niy bydzie chcioł. Bo kery by se wzion płasko baba?

BERBLA:

Ponboczku, zmiłuj sie nady mną...



Po dłuższy chwili:



FATER:

I co, tera bydziesz sy mną lepi godać?

BERBLA:

Ale jo wom, fater, w niczym niy zawiniła... Jo wom ani razu niy odpyskowała. Padom wom yno, jako je moja wola. Jak już, to wyście mie łocyganili i cygaństwym zmusili, cobych nazot przyjechała. Padaliście, że wos choroba morzy i że mie poczebujecie.

FATER:

Boch cie poczebowoł. Chciołech cie wydać. Karlus zabrany, nic by ci niy brakowało w życiu, ani piniyndzy, ani szatow, ani nic. A tera co? Taki szpetny to cie żodyn niy weźnie.

BERBLA:

Toż tera mi docie spokój? Moga sam łostać i rzykać?

FATER:

Niy! Ludzie sie już sy mnie śmieją, że cery do porządku przykludzić niy umia. Toż tera bydzie tak: abo powiysz przy wszystkich, że żeś fandzoliła i że jo mioł recht, i że tera już mie usuchniesz, abo położysz gowa na gnotek! Taki mosz wybór.

BERBLA:

Fater, zrozumcie, że jo niy moga tak padać, jo bych sie wtedy zaparła Ponboczka, a tego zrobić niy chca! Niy zrobia tego!

FATER:

Twój wybór, jutro z rana gowa na gnotku położysz. Som ci jom utna, bo inaczy ludzie bydom godać, że mi cera na łeb wlazła. Rychtuj sie!

BERBLA:

Ponboczku, zmiłuj sie nady mną. Jo je niygodno, żeby stować przed Tobą, ale prosza, łodpuść mi wszystkie grzychy i przewinienia. Wybocz tyż moimu łojcu. Niych mi sie stanie podug woli Twoi.



Rano Berbla gowa na gnotek położyła, fater sie zamachnął i jednym ciynciem gowa ji urżnoł, ale zaro tyż pieron go szczelił i na miejscu trupym położył. Berbla ponoć jeszcze dychała, aż i keryś do gymby hostio wsadził, dziepiero potym łona wziyna i umarła.



EPILOG:



JANIOŁ:

Berbla, Berbla, łotworz łoczy! No już, już żeś sam je. Sam ci żodyn już niy ukrziwdzi.

BERBLA:

Ale kaj jo je?

JANIOŁ:

No tu, w niebie, Ponboczek wzion cie do sia. Uwierzyłaś, niy ugiełaś sie, bestoż jeżeś sam tera.

BERBLA:

Ale to jo żyja czy niy żyja?

JANIOŁ:

Tam, na dole, to żeś umarła. Tam cie już ni ma. Tera tukej żyjesz. Tak jak Jezus na ziymi łobiecywoł, tak to je tukej spełnione. My som fest radzi, żeś sam do nos trefiła... I powiym ci, że Ponboczek już na ciebie czeko. Padoł, że jak już spokapisz, co to sie podzioło, to mosz tam do niego przyjś na wiyrch. Jo ci padom, jak cie bydzie maszketami czynstowoł, to bier, a schowej trocha do kapsy do mnie. Takich maszketów jak łon mo to nikaj niy skosztujesz. Nikaj! Nawet na łodpuście u Widery. Suchej, jeszcze ci jedno powiym. Tam na wiyrchu padają, że Ponboczek mo do ciebie specjalno fucha. Bydziesz patronkom bergmonów i hamerników.

BERBLA:

Patronkom? Co to znaczy?

JANIOŁ:

No że terozki to do ciebie bydom rzykać. Tyś, chocioż sie bołaś, toś sie niy ulynkła, to tera ci, co sie w robocie bojom, do ciebie rzykać bydom. Musisz na nich paczeć, a w szczególności dować pozor na bergmonów, grubiorzy, ryli, kopoczy, hajerów i hamerników, no i tyż trocha na tych, co mo ich gwałtowno śmierć spotkać.

BERBLA:

Ale że jo? Jo podołom?

JANIOŁ:

Dziołcha, podołałaś za życio, to i tera dosz rady. A jeszcze ci jedno powiym, i to je tera nojlepsze. Ponboczek chce ci tyż dać Śląsk pod opieka. Kule. Ty nie mosz pojęcia, jak tam je fajnie. Kożdy z nos chce tam lotać. My sam momy tako raja, kedy fto tam leci. Nojlepsze miejsce na cołki Ziymi. W każdym razie jakbyś tam kedy co poczebowała, to weź mie pośli. Bydziesz pamiętać, ja? A tera podź, zakludza cie. Ponboczek je wieczny, ale niy lubi czekać.





ANNA

Krzysztof Kokot

OSOBY:

POWSTANIEC 1

POWSTANIEC 2

PAWEŁ – powstaniec dowodzący

ANNA – dziewczyna około 20 lat (wymawiamy Ana)

PIOTR – lat około 50, działacz i powstaniec



2019



I



Styczniowa odwilż, spokojna noc, ciemno dookoła. Nagle światło latarki oświetla zbliżającą się postać. Szamotanina. W głębi sceny stół, krzesła i otwarta szafa z ubraniami, żelazne łóżko i stojak na kroplówki. Aktualnie wszystko przykryte maskującym ciemnym materiałem. Eksponaty będą odsłaniane lub zasłaniane na potrzeby bieżącej sceny.



PAWEŁ:

Mocie go?

POWSTANIEC 1:

Spokojnie, spokojnie, już sie niy wywinie.

PAWEŁ:

Dawejcie go tu!

POWSTANIEC 2:

Ale to nie łon…

PAWEŁ:

Co ty fanzolisz!

POWSTANIEC 2:

Trzimom za coś miynkiygo... To jest...

ANNA:

Bier te łapska, zbereźniku, co ty sie myślisz!

PAWEŁ:

Do stu pieronow... To porzondne baby ło trzecij nad ranym po polach łażom? Zaświyćcie ino tukej!



Na scenie półmrok.



POWSTANIEC 1:

To ci dopiyro iberraszong, no, no...

POWSTANIEC 2:

Pewnie z Modrzejowa z targu idziesz i leko pobłondziłaś?

PAWEŁ (podchodząc do kobiety):

Coś ty za jedna? Jak sie nazywosz, mosz jakeś papiory?

POWSTANIEC 1:

Co mosz w tyj tasi i w rugzaku?

PAWEŁ:

Co ty, dziołcha, tu robisz? Chyba żeś jest jakoś heksa? Jeszcze roz sie pytom, jak sie nazywosz, skond i kaj idziesz?... Do dioska!



Anna milczy.



PAWEŁ:

Godej coś, a wy łobejrzijcie, co łona tam niesie!



Anna nadal milczy.



PAWEŁ:

Jak niy, to niy. Zrobiymy sond polowy i byda musioł wykonać wyrok... Szkoda takij frele. Godej!



Paweł sięga po lichy karabin zawieszony na ramieniu.



ANNA:

Synek, ani sie niy wygupiej. Przeca widza, że ni mosz ani jednyj kulki. Mie niy nabieresz.

POWSTANIEC 2 (po przeszukaniu bagażu):

Melduja, że w rugzaku som łachy, a w tasi bindy, plastry, jakeś pile i flaszecki.

PAWEŁ:

Godej, bo jak niy, to idymy na Roździyń na policjo.

ANNA:

Niy godejcie zy mnom jak z dzieckym. Przeca dobrze wiym, że policjo ino by sie ucieszyła, jakby wos łobejrzała. Niy fulejcie mi takich bojek. Nic wos na tych szkolyniach niy nauczyli? Prowodźcie mie do swoich. Musiałach Brynica przynść i jest żech cało mokro. Nic wom wiyncyj pedzieć ni moga. Rozumicie?

POWSTANIEC 1:

No co za frechowne babsko, widzieliście?

PAWEŁ:

Zbiyrejcie się, chopy, idymy. Jo prowadza... A terozki cisza.



II



Na scenie odsłonięty stół, krzesła i otwarta szafa wypełniona ubraniami. Reszta bez zmian.

Na scenie Piotr w szlafroku, pod którym spodnie i koszula.

Słychać delikatne umówione pukanie (- - . - -). Do pokoju wchodzą Anna i Paweł.



PAWEŁ:

Łobudzili my wos?

PIOTR:

A kaj tam! Jakoś niy umia łostatnio spać po nocy, ale jak prziszliście na kawa, to dość wczas.

PAWEŁ:

Wachowali my... wiycie kaj, tam przi waserturmie, żeby te gizdy niy narobiły łostudy. A tu zamiast Niymcow wpadła tako polsko przepiorka. Nic niy chce godać, skuli tego my jom tu do wos poprowadziyli bez pola.

PIOTR:

Myśla, że żodyn wos niy widzioł i Grenzschutz za chwila tu niy wlezie.

PAWEŁ:

Dali my pozor. Chopcy na dworze wachujom, czy ftoś sie za nami niy prziwlok.

PIOTR (podchodzi do Anny):

Zy mnom tyż niy bydziesz godała?

ANNA:

Z wami moga godać, bo wos znom.

PIOTR:

A kaj my sie to poznali, frelko, co? Jak do ciebie godajom?

ANNA:

Nazywom sie Anna... Miyszkom na Dombrowce. A wyście byli niyroz na naszych wystympach i zaglondaliście do dochtora Wilamowskigo.

PIOTR:

Ho, ho... chodzonco skarbnica wiedzy. To jo stawiom woda na tyj. Paulek, łostaniesz?

PAWEŁ:

Niy, niy... Puda, bo tam kamraty som na dworze, a rano musza do roboty. Dziynki wom!

PIOTR:

Idź z Bogym i uważejcie, bo już niydugo bydzie sie widniyło.



Paweł wychodzi. Piotr w stronę Anny:



PIOTR:

Ty sie tu ze szranku wybier jakeś suche łachy, boś cało mokro i trzynsiesz sie jak galert, a jo prziłoża pod blacha i zaroz naparza lipowego tyju. Kawy sie napijymy kedy indzij.



Opuszczają scenę, idąc każdy w innym kierunku. Po chwili pierwszy wchodzi Piotr z filiżankami w dłoniach i kładzie je na stole. Wychodzi jeszcze raz, przynosząc słoik miodu i pieczywo.

Wkrótce wchodzi Anna ubrana w kolorową sukienkę. Siadają do stołu.



PIOTR:

No, niyźle, niyźle... Bier szolka i napij sie ciepłego. Zjydz cosik.



Anna pije herbatę i łapczywie chwyta za chleb.



ANNA:

Dziynkuja wom. Downoch nic niy jadła. Myślałach, że przeleca roz dwa, jak inkszymi razami, a tu mie capli. Bołach sie Grenzschutzu, a chycili mie swoi.

PIOTR:

Godej jedno po drugym... A może jo cie byda pytoł? A ty łodpowiadej, wtedy jakoś mi sie to lepij ułoży. Skond i kaj żeś to szła?

ANNA:

Jada spod Łodzi, łod mojij mamy. Cugym, a potym na nogach. Poczekałach, aż sie ściymni i przeszłach Brynica w mojym stałym miejscu.

PIOTR:

Godosz, że to niy piyrszy roz?

ANNA:

Po powstaniach straszyli nos. Wtedy chop kozoł mi jechać do Polski, do mamy, aby przetrzimać jakoś chwila. I tak żech ranżyrowała, roz tu, roz tam. Roz na paszport, to juzaś – jak niy byłach pewno – przez rzeka.

PIOTR:

No a we ftorym miejscu bez rzeka?

ANNA:

Musza pedzieć?

PIOTR:

Dobra... Kedyś sie dużyj pogodomy. A kaj żeś to szła po nocy?

ANNA:

Miyszkom – jak żech już godała – na Dombrowce. Niymcy godajom Eichenau. Miyszkomy z chopym u szwigermuter.

PIOTR:

A jo myśloł, że ty chodzisz do grundszule!

ANNA:

Niy błoznujcie zy mie. Jo już jest trzeci rok wydano!

PIOTR:

No, godej dalij, dziołcha...

ANNA:

Dali mi znać, że moj Alojz zostoł poturbowany po cimoku, jak szeł z huty. Leży w lazarycie i jest z niym źle. Myśla, że to te niymiecke chachary, co już nom niyroz ubliżali. Musza sie dostać do dochtora Wilimowskiego. Łon mie zno, bo robiyłach w lazarycie, no ale potym musiałach uciekać. Może jakbych tu była, toby do tego niy doszło... Tak mie to tropi.

PIOTR:

Posuchej, ty sie tukej legnij trocha w ciepłym. Jo ida posznupać. Niy wyłaź stond, a jo sie postarom czegoś dowiedzieć. Prziłoż do pieca i nikomu niy łotwiyrej. Zajrza tyż do dochtora. Siedź cicho i czekej. Toż na razie!



Piotr wkłada płaszcz, kapelusz i wychodzi, zamykając drzwi.



III



Na scenie pusto, bez zmian w scenografii. Otwierają się drzwi. Wchodzi Piotr. Anna przykryta kocem podnosi się z łóżka.



PIOTR:

Myśla, że mom dobre wieści. Twoj Alojz zostoł wypisany z lazarytu i poszed som do dom. Ty tyż leć, pewnie bydzie rod, jak cie łobejrzy.

ANNA:

Dziynki wom. Łachy wyschły, to moga sie brać. Chwała Bogu, że mu sie nic gorszego niy stało. Byda mogła pojechać do Glywic na Sejmik Towarzystwa Polek... Zostałach jeszcze przed końcym łońskigo roku wybrano na delegata.

PIOTR:

Uważej, dziołcha, na siebie, żeby ci sie nic złego niy przitrefiyło... A swojom drogom – kaj cie tyn Alojz znod?

ANNA (przebiera się za szafą):

Niy chca wom teroz gowy zawracać pierdołami, ale jak sie juzaś spotkomy, to pogodomy na spokojnie. Wszystko wom wtedy wyklaruja. Na razie „Bog zapłać” i leca.

PIOTR:

Zawsze sie łoglondej, czy ftoś za tobom niy idzie. Mosz piniondze?

ANNA (wychodząc):

Mom, nie starejcie sie. Jak przijada z Glywic, to sie pokoża!



IV



To samo pomieszczenie. Przy stole siedzi Piotr. Pukanie do drzwi – wchodzi Paweł.



PAWEŁ:

To jo.

PIOTR:

Siadej i łosprawiej. Prziniesa tyju... (wstaje od stołu i przynosi dwie filiżanki).

PAWEŁ:

Poszed żech do moji siostry, ftoro sie chajtnyła za takigo Jorga z Dombrowki, bo jo miyszkom jeszcze z łojcami na Laurahütte. Zaczon żech Hyjdla delikatnie pytać, czy zno tako Anna.

PIOTR:

No i co?

PAWEŁ (chodząc po izbie):

Dombrowka jest mało i tam sie nic niy skryje przed ludźmi. Zaroz mi pedziała, że Alojz – tyn chop łod Anny – robi kaś na blajowie i mo trocha ponad trzidziestka. W 1918 łożynił sie z takom modom dziołchom, ale niy łod nos, ino kaś z Polski. Ponoć matka mu jom prziwiozła, bo łon to jakiś ciućmok i na zolyty niy chodziył. Ta dziołcha miyszkała u nich niycałe poł roku i wziyni z Alojzym cichy ślub. Aha... Alojz ni mo łojca, zabiyło go na Wilhelminie w hucie, akurat wtedy, jak mioł iść do komonije. Po śmierci łojca bardzo sie zmiynił, jakoś zmarkotnioł, łaził som po polach, niy bawił sie z inkszymi synkami. Tak mu łostało. Terozki robi – jak żech wom godoł – w tyj hucie ołowiu na Burowcu.

PIOTR:

No a skuli czego go napadli? Niy wiysz?

PAWEŁ:

Łon nikaj niy chodzi. Z roboty do dom i rano juzaś do roboty. Nikaj go niy widać... Nawet w kościele stoi kaś za filorkym. Ale ta jego Anna to niy usiedzi w doma. Zaroz zapisała sie do Sokoła, potym do chóru Wanda i ino kaś loto. Noleży tyż do Towarzystwa Polek w Dombrowce. Niyftorzi godajom, że ciongło jom tyż ku powstańcom.

PIOTR:

Łona działo, a jego napadli i sprali?

PAWEŁ:

Hyjdla jeszcze godała, że na poczontku to Anny niy bardzo ciyrpieli. Tyla dziołchow naszych wkoło, a Alojzowi sie zachciało gorolki. Ponoć – już po weselu – kryncili sie koło nij chopcy z zespołu i z chóru...

PIOTR:

To może łoni nakopali do dupy Alojzowi, a nie niymieckie gizdy?

PAWEŁ:

Tyż możliwe, bo Alojz tako ciamajda, a z nij gryfno babka.

PIOTR:

Widza, żeś niy ślepy... Ino zważej, żeby ciebie niy nakopali! Dość szpasow! Powiydz no, co tam z plebiscytym. Dyć to już niydugo!

PAWEŁ:

To jo sie wos chcioł spytać... Mie to wyglondo niywesoło. Boja sie, że przegromy, a Niymce sie potym zabierom za tych, co głosowali inaczyj, tak jak wcześnij robili to już z powstańcami. Na Baildonie powyciepowali wtedy z roboty chopow, co ino byli podejrzani, że trzimajom sztima z Polokami. Na Nikiszu na grubie Giesche tyż było tak samo. Reszta wystraszono siedzi cicho. Kożdy chce mieć robota. Coś licho to widza... No, leca do dom. Uważejcie na siebie.

PIOTR:

Jakbyś coś ważnego wiedzioł...

PAWEŁ:

Ja, ja, pewnikym dom znać. Z Bogym!



V



Scenografia jak w scenie I. Ciemno. Trzy osoby siedzą w kucki lub na skrzynkach (kamieniach).



POWSTANIEC 1 (szeptem):

Ftoś idzie...

PAWEŁ (szeptem):

Chyba Piotr, przeciyż na niego czekomy...

POWSTANIEC 2:

A jo myśla, że to Nashorn. Tak ino może łazić nosorożec. Hi, hi...

PAWEŁ:

Tu my som, prziświyca leko taszynlampom.

PIOTR:

Widza, zgoście, bo jeszcze ftoś...

PAWEŁ:

Godejcie, co słychać.

POWSTANIEC 1:

To wy sie pogodejcie, a my pudymy sie połazić.

POWSTANIEC 2 (do Powstańca 1):

Mosz jakeś cygarety?

POWSTANIEC 1:

Tyś chyba łogup! Wiysz, że Indianery to na prerii iskerka z kilometra widzieli?



Odchodzą.



PIOTR:

U nos, w Katowicach, to my chyba wygrali. Beleby ino niy pocyganili przi rachowaniu. Jak jest kaj indzij, ciynżko pedzieć. Niymiecke cajtongi piszom, że wszyndzie wygrali. Nasi z hotelu Lomnitz tyż nic pewnego niy wiedzom, Opole jeszcze tyż cicho siedzi.

PAWEŁ:

Godom wom, mie sie niy widzi tyn cołki plebiscyt. Niy trza przeca welować, bo każdy gupi wiy, kaj jest wiyncyj Polokow, a kaj Niymcow. Im bardzij ku nom, to wiyncyj naszych, ale im dalij na west, to już bydzie mnij głosow za Polskom. Skond tamci majom znać Polska? A jak znajom, to z niy nojlepszyj strony bez niymiecko propaganda. Myślicie, że bydom za Polskom? Jo niy wierza!

PIOTR:

Nojgorszy tyn środek. Bo może być tak, że jedna gmina bydzie za Niymcym, a drugo za Polskom. Bajzlu sie narobi... A poza tym łoni som bogatsi, umiom przekonać do głosowanio niy ino bez ulotki, kalyndorze, ale bardzij konkretnie.

PAWEŁ:

Aaa... bo mi sie terozki spomniało. Pamiyntocie ta Anna? Spotkołech jom jakeś trzi tydnie tymu, jak roznosiła ulotki na Nikiszu. Ino mi mrugła i poleciała.

PIOTR:

To pewnie jeszcze niy wiysz, że tydziyń tymu jeji chop... tyn Alojz... umar.

PAWEŁ:

Niy godejcie... I co teroz śniom bydzie?

PIOTR:

Pewnie łostanie u szwigermuter... A jake mo wyjście?

PAWEŁ:

Tak godocie? Jo niy jest tego taki pewny.

PIOTR:

Wołej kamratow. Idymy do dom. Na szczynście jest spokoj. Pamiyntej, dej pozor na zignal... to może być nawet jutro!

PAWEŁ (szeptem):

Chopy, bierymy się...



Wszyscy czterej schodzą ze sceny.



VI



Powstańczy szpital. Odsłonięte białe metalowe łóżko i stojak z wiszącą kroplówką. Na scenę wchodzi, rozglądając się, Piotr. Za chwilę wchodzi Anna w fartuchu i czepku z czerwonym krzyżem, jako pielęgniarka.



ANNA:

Panie Piotrze, panie Piotrze, kogo szukocie?

PIOTR:

A, to ty Anna. Niy, nikogo niy szukom, ino chca łobejrzeć, jak sie majom ci spod Annabergu. Ponoć sporo tych niyborokow prziwiyźli.

ANNA:

Już my to jakoś łogarnyli, ale doprowdy było ciynżko. Na szczynście żodyn nom niy umar.

PIOTR:

Poza twojym Alojzym...

ANNA:

Już wiycie? Jutro mom wolne, zaniesa mu kwiotki i poślimtom. Tak tyn czas leci!

PIOTR:

To może i do mie wleziesz na ta kawa, co my jom wtedy niy wypiyli? Może i Paweł wpadnie?

ANNA:

Czymu niy. Dużo mi pomog. Nawet tu do Zweiga prziszed... No, ale musza lecieć!

PIOTR:

Toż do jutra! Zańda jeszcze na kwila do dochtora... Trzimej się, dziołcha!



VII



Mieszkanie Piotra. Odkryte trzy krzesła, stół i zamknięta szafa. Na stole dzbanek i filiżanki. Przy stole siedzą Piotr i Paweł.



PIOTR:

Tak wyglondo, że szczylanina sie pomału kończy. I chwała Bogu! Dość już tego niyszczyńścio.

PAWEŁ:

Terozki niych działajom ci łod polityki, ino niych niy zaprzepaszczom tego, co my wyrychtowali...

PIOTR:

Byłech wczora w lazarycie. No co to jest w tyj sali u restauratora Zweiga na Bytomskij. Wiysz, kogo żech spotkoł?

PAWEŁ:

Widzieliście sie z Annom?

PIOTR (kiwa twierdząco głową):

Jakby mie niy zawołała, tobych jom niy poznoł. Roz, że w tym biołym fortuchu... A poza tym zlichła. Godała, żeś tam do nij zaglondoł.

PAWEŁ:

Łod piyrszego momyntu ta dziołcha łazi mi po gowie. Ciyngym jakes niyszczyńścia sie jom trzimiom. Wiycie, jakby niy była...

PIOTR:

Tobyś jom z tych niyszczyńść wyzwolił... Niyprowda?

PAWEŁ:

Posuchejcie, czy wiycie, że ta jeji teściowo to jom z domu wyciepła?

PIOTR:

Niy godej, jak to?

PAWEŁ:

Jakeś dwa tydnie po pogrzebie pedziała Annie, że właściwie to łona już niy jest żodno rodzina. I że szkoda, aby tako modo baba miała cołke życie siedzieć na Dombrowce i nojlepij, jakby pojechała nazod do dom, tam, skond prziszła. Przirychtowała ji pusty kofer...



Wchodzi Anna.



ANNA:

Dobry dziyń... Kogo jo tu widza? Pewnie żeście sie smowiyli? Godajom, że powstanie pomału sie kończy. Wiycie coś?

PIOTR:

Siadej, z mlykym, cukrym?

ANNA:

Jak mocie, to i z tym, i z tym.

PIOTR (nalewa kawę i siada):

Może to i w tym trocha prowdy jest. Sama widzisz, że w lazarycie rannych niy przibywo.

ANNA:

Ja, mocie recht. Poru już poszło do dom, a ci ciynżyj ranni som wywożyni do Mysłowic, do prawdziwego szpitala.

PIOTR:

No, a jak sie powstanie skończy i bydzie spokoj, to co z tobom? Słyszołech...

ANNA (spuszcza głowę, po chwili kontynuuje):

Nic tu po mie. Wszystkie moje role w tym ślonskym tyjatrze sie skończyły... Miało być fajnie, a zagrałach w tragedii. Wszyscy sie radujom, a jo? Może sie widzymy już łostatni roz, bez to wom powiym... Wcale niy chciałach tu jechać, ani niy myślałach ło chopie. Szwigermuter... moja prziszło teściowo zjawiła sie u zokonnic, kaj mie matka dali do takij szkoły dlo dziołchow. Uczyli nos tam roboty w łogrodku, warzynio, jak sie łobchodzić z bajtlami i inkszych – według nich –pożytecznych i bardzo potrzebnych modyj dziołsze rzeczy.

Potym przijechała juzaś. Wtedy przełożono zaprosiła mie do swojego biora. Pomału wyszło, że pani ze Ślonska mo syna, do ftorego szuko baby. Jo sie ji bardzo spodobała – tak godała przełożonyj – i chciała, abych sie zastanowiyła i czy bych niy przijechała do nich do Eichenau.

Byda mogła go ftedy poznać. Siostry mie namowiały, bo wiedziały, że w klosztorze to zy mie niy bydom miały pociechy. Do dom tyż niy było po co jechać. Pogodałach jeszcze z mamom i zdecydowałach sie na wyjazd. Jak ino skończyłach oziymnoście lot, zaroz zjawiyła sie teściowo. Przijechały my tukej, poznałach Alojza... Trocha inaczyj sie go wyobrażałach, ale był spokojny i ułożony. Aż piytnoście lot starszy... Miyszkałach przi nich w takij ajncli. Jak teściowo wyjyżdżała, to warzyłach Alojzowi i sprzontałach. Strasznie był niyśmiały, ale to był dobry synek. Trzi lata tymu wziyni my ślub.

PAWEŁ:

A teraz co? Już cie szwigermuter niy potrzebuje, już żeś niy jest rodzina?

ANNA (cicho):

Pedziała mi, że to przezy mie i moje kamracynie z powstańcami Alojza zabili... I ni może mi tego wyboczyć.

PIOTR:

Starom sie zrozumieć bol matki, ale żeby tak pedzieć... i wyciepnońć, jak psa?

ANNA:

Spotkałach dobro koleżanka z POW (pe-o-wu). Wiedziała, że Alojza pobiyli, ale nic mi wcześnij niy godała. Dopiyro teroz niydowno... Za rynka nikogo niy chyciła, ale może to być prowda, że Alojza niy pobiyły niymiecke chachary.

PAWEŁ:

No to fto? Ino łoni som do tego zdolni!

ANNA:

A niby czymu teściowo jeździła po klosztorach i farorzach? Robiyła ponoć geszefty, we ftorych niyświadomie broł udział Alojz.

PIOTR:

Teroz to i jo nic niy kapuja.

ANNA:

Łona handlowała rożańcami, śrybnymi myndalikami i krziżykami…

PAWEŁ:

No i co z tego?

ANNA:

Alojz robiył w hucie. Tam przi cynku i ołowiu jest w rudzie trocha śrybła. Jakoś tajla tego śrybła była wynoszono...

PIOTR:

Na szaber?

ANNA:

No ja! I chyba poszło ło piniondze...

PAWEŁ:

I bez to sprali Alojza... A łona godo, że bez twoja działalność...

ANNA:

Nie pedziałach ji tego, niy chca... Alojz jako taki ślimok – co to muchy niy skrziwdzi – był poza wszelakom kontrolom. Myśla, że som niy wiedzioł, kaj mu to podciepowali... Ale matka wiedziała.

PIOTR:

Richtig ciekawe, co to sie na tym świecie wyrobio!

ANNA:

Paweł, dziynkuja ci za wszystko. Wiycie, Piotrze, że jo u nich w doma bywała w Siymianowicach, jak żech ni miała kaj spać? Paweł wtedy siedzioł na Dombrowce u siostry. Potym znodłach izba przi lazarycie. Miałach spokoj, ciepło i jedzynie. Żyłach robotom. Oj, alech sie nagodała. Terozki wiycie wszystko, a jo jak to sie skończy, jada do Krakowa, do koleżanki, ftoro fest nom pomogła. Może niy trza bydzie bez Brynica pod Milowicami, ino tak ajnfach z Polski do Polski.

PAWEŁ:

Łostow jakiś adres. Może kedyś przijada po ciebie…

ANNA:

Na biołym koniu... ha, ha...



Anna zbiera się do wyjścia.



PAWEŁ:

Toż trzimej sie, dziołcha. Dej znać, jako ci sie tam wiedzie. Byda ci mog choć kofer na banhof poniyść?

ANNA (do Pawła):

Jo jest baba fest i dom sie rady, ale zawsze to fajnie, jak cie ftoś łodprowadzo i żegno. Dom ci znać. Do widzynio!

PAWEŁ:

Jo jeszcze przirychtowoł... jo chcioł ci dać koperta z brifmarkom. Weź, toż to blank leke. Jakbyś tak... Na grubie żonatym dowajom fajne miyszkania...

ANNA (odbierając kopertę):

To jest leke, ale tyś mi pieronowo namotloł w gowie.

PAWEŁ:

Naszkryflej, a jo zaroz po ciebie przijada.

PIOTR:

Na tym biołym koniu? Ha, ha, ha…

ANNA (frywolnie):

A niy tak downo chcioł do mie szczylać. Coż to za dziwne ludzie te Ślonzoki!



Żegna się z Piotrem, całując go w policzek, i Pawłem, dłużej trzymając jego dłoń. Wychodzi. Panowie również schodzą ze sceny.





ZE COŁKIGO ŚLŌNSKA

Mateusz Czyba

PERZŌNY:

MAGDA – wele 25 lot

ARTUR – wele 30 lot

MARCIK – wele 40 lot

PAWOŁ – wele 35 lot

ILONA – wele 50 lot

ACHIM – wele 50 lot



Bina podzielono umownie na trzy tajle. Po prawyj i na poszrodku biny kawiarniane stoliki: po prawyj wiynkszy i ze trzyma stołkami, a poszrodku myńszy, ze dwoma. Stolik z lewyj tyż ze trzyma stołkami, ino bardzij jak ze szynku niż ze kafyju. Nad kożdym stolikiym lampa.



SCYNA I



W tym samym momyncie włażom na bina Magda i Artur. Ôna z prawyj, ôn z lewyj. Ôna trzimie w rynkach tolyrzik ze zistom i kafyj, ôn szola piwa. Siadajom przi stolikach na szrodkowych stołkach: ôna przi stoliku prawym, ôn przi lewym. Zapolajōm sie lampy nad tymi stolikami.



UWAGA! Jak jedne godo swoja kwestja, to te drugie je zajynte myślyniym, konsumpcjom, abo nawet kurzyniym cygaryty na sztrom.



ARTUR (mo utropa):

Jeronów tysiōnce, jo wiedzioł, że coś zmaszcza!... Na zicher... A tako bōła fajno, niy za wyzgerno tako, szczuplutko, ale niy za fest. Tako w som roz. Trefiłech jom we cugu. To bōło we piyrszego października. Jechołech ôd kamrata ze Miasteczka Ślōnskigo do dōm we Bytōmiu. We cugu bōło pouno grzibiorzōw. Hica jak pierōn, bo maszynista włōnczōł ôgrzywanie, bo jesiyń, niy? Mus to mus. Nale jak te podgrzibki zaczły jechać...! A te prawoki bōło czuć na cołki cug! Ale to je nic, bo tym grzibiorzom z gumioków tak walōło, że jo bych sie prawie porzigoł. Niy ciyrpia, niy ciyrpia grzibōw...!

MAGDA (tyż mo utropa):

Bōłach u ôjców we Rōjcy, bo matka miała gyburstag. Trocha żech posiedziała, a potyn... potyn my sie powadziyli. Wiadomo ô co... bo sie chopa niy poradza znolyź, bo wybrzidzom... Durch to samo. Jużech niy umiała tego suchać i wylazłach. Co byda tego suchać? Ino jedne i te same... Cug sie trocha spóźniōł, bo bōło mocka grzibiorzōw i ani niy bōło sie kaj siednōnć. Stoja. Pacza przed sia. Pacza za sia. I widza, co mi sie jedyn prziglōndo. Na ôko mo tela lot wiela jo. Myśla: taki mōdy grzibiorz? Coś mi niy grało. Dyć to inō stare chopy łażōm po lesie, mōdych to niy interesuje... Jo downi żech łaziła. Za dziołszki. Ze ôjcym my jeździyli na Kalyty... na Rusinōwice... Ech... co jo sie w życiu grzibów najadła... (rozmarzono) Smażonki... zupy... kapusta wilijno ze prawokami... jeee... Nale pacza na tego karlusa, a ôn na zicher żodnych grzibōw niy mo. Jakiś niywydarzōny abo co?...

ARTUR:

Zbiyrom sie i zbiyrom, coby do nij zagodać, bo im żech na nia dużyj paczoł, tym mie sie tak... bardzij widziała. Tako... rozmarzono, zamyślono, a tyż trocha tako... markotno, bo chyba jom coś szterowało. Ino mie to niy zawodzało... niy... nawet... nawet mie sie to widziało... o, ja... Nale ewidyntnie cosik ij po gowie łaziyło. W końcu zebroł żech sie do kupy i poczōn żech ku nij iś...

MAGDA:

Pacza, a ôn ku mie idzie. A potyn myśla, co możno ôn idzie do klopa, bo bōł wyglondoł choby zaloz grinszpajnym... Chyba mu tyn maślokowo-prawokowy luft w cugu zawodzoł! (śmiych) Mōg sie przi ôknie stanonć, podychać trocha i na zicher by mu przeszło, nale cisnoł ôstro miyndzy tymi koszykami... I to ku mie!... Abo i niy ku mie... Niy wiedziałach, toch pomyślała, że sie cofna. I tak żech zrobiōła...

ARTUR:

Ôna sie cofino. Jo myśla, co ôna myśli, co jo chca iś do inkszego... tego... wagonu, abo jak sie to nazywo w takim cugu... Niyważne. Zrobiōła tako wystraszōno afa na gymbie i ôroz cug wysztopowoł...

MAGDA:

Cug stanōł i ôn furgnoł tak, co przelecioł bez tyn antryj we cugu, abo jak sie to mianuje, niyważne jak, i prawie sie rziciom siednył jakimuś grzibiorzowi na koszu... (śmiych)

ARTUR:

Na ostatni driker chycił żech sie jakijś rułki, bo bych wylōndowoł we grzibach! Jo pacza, a ôna sie lacho...

MAGDA (śmiych):

To tak hecnie wyglōndało, żech niy szczimała. Zapytałach sie go, eli mu sie nic niy stało, a ôn, że niy...

ARTUR:

No i tak my zaczli ôsprawiać. Zapytała sie mie, kaj je mōj koszyk ze grzibami, abo przinojmij eli we kapsi nie mom jakiś szatanōw. Ha, ha, ha…

MAGDA:

Pedzioł mi, co ôn niy je żōdyn grzibiorz, ino jedzie ôd kamrata ze Miasteczka Ślōnskigo... I tukej sie zaczło...

ARTUR:

Pedziołech ij, że jada ze Miasteczka i niy przepadom za bardzo za grzibami. A ôna sie mie pyto czymu... No jak czymu? Niy kożdy musi lubieć grziby, pra?...

MAGDA:

Jo mu pedziała, co u mie ôd pokolyń sie jeździōło na grziby, jy sie grziby i jo niy znom nikogo, fto by ich niy ciyrpioł…

ARTUR:

Mie już autyntycznie zaczła łeba boleć ôd tych grzibów, a ta jeszcze ô nich faflo i faflo. Już żech sie zaczōn cieszyć, że niydugo bydzie Bytōm, nale tyn cug durch stoł...!

MAGDA (smutno):

To jo go zeszterowała tymi grzibami. Po jakigo... po jakigo... grziba żech zaczła ô nich godać?... To jeszcze nic, bo tyn pieroński cug stoł i stoł, a jo sie go jeszcze spytała, czymu ôn karom niy jedzie. Myślałach, co je mo we warsztacie...

ARTUR:

Potyn sie zaczła godka ô autach. Myślała, że skoro jada cugiym, to mom auto we naprawie. Logiczne, niy?... Kiyj żech je chopym, to musza mieć auto, niy?... I wtynczos żech ij pedzioł, że ja, że mom kara... we tym samym warsztacie, w kerym je jeji kara!...

MAGDA (znerwowano):

Jo sie cołkiym spokojnie zapytała, a ôn na mie z pyskiym. Normalnie gizd diosecki!...

ARTUR:

Pedziała tak: „jo jeżdża cugiym, bo żech je e-ko-lo-giczno”. A co, jo niy moga być ekologiczny? Jo musza mieć kara, pra?! Nojlepij beema abo merca, żodne inksze. Nastympno, co to uważo, że chop musi mieć chałpa, kara i spłacone kredyty...

MAGDA:

No ja... terozki sie forszteluja, co mioł racjo. Świat sie zmiynio. Kobiyta niy może myśleć, co jak je chop, to musi mieć kara. Dyć może jeździć na kole, na rolerze, bankōm... Może mieć dugo broda i niy zakłodać fuzekli do szczewikōw... wszystko może... A jo wyskoczyłach choby jako afa...

ARTUR:

Cug ruszōł, toch sie ij zapytoł, czy czynsto nim jeździ. A ôna, że niy, że bōła ino u matki we Radziōnkowie na gyburstagu. Toch ij pedzioł, że cołkie życie miyszkom we Bytōmiu, ale we tyj dziylnicy jeszczech niy był...

MAGDA:

Zapytoł mie, skōnd jada. To mu pedziałach, że ze Radziōnkowa. Na to ôn dupnōł takigo fleka, co jo ô mało sama jakimuś grzibiorzowi sie na koszyk siadła... Ôn myśloł, co Radziōnkōw to je dalij dziylnica Bytōmia!... Kaj sie taki uchowoł?! Dyć to już tela lot je samodzielno gmina we powiecie tarnogórskim, a tyn mi tu takie gupoty epi!...

ARTUR (znerwowany):

Jak ta na mie wyskoczōła! Ôd niyuków mie sprzezywała! Na koniec mi pedziała, że co niy môm w łebie, to môm w nogach i możno żech tyż je ekologiczny, ale ze przimusu...

MAGDA:

Cug stanōł we Bytōmiu, a ôn wyskoczōł jak ôparzony. Jak mie ulżōło. Musiałach być już cołkiym czerwōnô po gymbie z tych nerwōw…

ARTUR:

Na szczynście cug sie zatrzimoł we Bytōmiu i mōgżech wylyź. Aż mie sie rynce trzynsły. Dalij bych tyj godki niy zniōs, a takij jazdy żech jeszcze w życiu niy mioł.



SCYNA II



Z lewyj strony włazi Pawoł.



PAWOŁ:

Arturo, a ty co sam tak samymu siedzisz? Cześ!

ARTUR (stowo niymrawo):

Cześ, Pawoł. Siadej, jak żeś już przilōz. (witajōm sie)

PAWOŁ:

Fajnieś mie powitoł, niy ma co.

ARTUR:

A bo mom pierońsko utropa, wiysz?

PAWOŁ:

Cołki ty. Wiecznie ci coś po łebie łazi. (zrywo sie) Kule, dyć jo ô suchym pysku z tobōm godać niy byda. Zaroz przida. (wyłazi)



SCYNA III



Z prawyj włażōm Marcik i Ilona ze kieliszkami i flachōm wina. Artur popijo biyr, wyciongo gracoka, ôglondo, ôdkłodo...



MARCIK:

Madzia, sam żeś je! (do Ilony): Nasza Madzia sie nowo frizura dała złonaczyć!

ILONA:

Bez toch ij niy poznała.

MAGDA:

Dzisioj bōłach u golaca. Siadejcie. Widza, co niy lubicie czekać na kelnera.



Marcik i Ilona siadajōm.



ILONA:

Jo wybiyrōm wina wedug flaszek. Jak już mi sie kero spodōbo, to wiym, że driny je mocka dobrego i bez to musza pokozać palcym, kero chcą. (śmiych)

MAGDA:

No ja. Jak bych cie niy znała.

MARCIK:

To niy ma takie gupie. Jo, jak kupuja parfiny, to pacza, jaki fajny je flakonik. A jak flakonik je fajny, to musowo fajnie wōnio.

MAGDA:

I nigdy niy prōbujesz?

MARCIK:

A po co?

ILONA:

Kobiytki, pijymy!



Ilona biere flacha wina i nalywo do kieliszkōw.



MARCIK (podnosi kieliszek):

Nasze zdrowie, kobiytki!



Klupiōm sie kieliszkami i pijōm.



ILONA:

A jo wom coś musza pedzieć...



Ôd tego momyntu do scyny piontyj trwo luźno, cicho godka miyndzy kobiytami.



SCYNA IV



Włazi Pawoł z dwōma szolami biyru. Jedna stawio przed Arturym i siado.



PAWOŁ:

I co tam? Godej.

ARTUR:

A co ci mom godać?

PAWOŁ:

Dyć widza, że ciebie coś na wōntrobie leży.

ARTUR:

Dobra, to powiydz mi, co ty wiysz ô Radziōnkowie?

PAWOŁ:

To żeś wyszczelił, niy powiym, ale dobra... Radziōnkōw...

ARTUR:

Bōłżeś tam?

PAWOŁ:

Ja, bōłech przejazdym. Jak żech prawko robiōł, toch jeździōł po Radziōnkowie z egzaminatorym.

ARTUR:

Ale co ty ô nim wiysz?

PAWOŁ:

Co wiym... Nic niy wiym! Niby to jeszcze Bytōm, ale tak po prowdzie to mie tam jeszcze niy widzieli. Chyba że w tyj „elce”.

ARTUR:

O...! Pedziołeś, że Bytōm, a psinco prowda!

PAWOŁ:

Ja? To mie ôświyć.

ARTUR:

To je samodzielno gmina miejsko. I to już ôd piyrszego stycznia tysiōnc dziywiyńćset dziywiyndziesiōntego ōsmego roku. Na dobitka we powiecie tornogōrskim.

PAWOŁ:

Ło ciup!... To kupa czasu już. Piyknie ci dziynkuja, żeś mie to pedzioł. Jak już to wiym, to możno sztartna do jakigoś tyleturnieja, co? Szlukna na ta ôkazyjo... (chce sie napić biyru)

ARTUR (powszczimuje go):

Niy! To niy ma dobro ôkazyjo...

PAWOŁ (po namyśle):

Coś czuja, co ty mie mosz cosik wiyncyj do ôpedzynio, ale zmuszać cie niy byda. No dyć! Pokazywołech ci, jakie mōj bajtel mo już zōmbki?



Wyciōngo gracok i pokazuje Arturowi. Cicho ôsprowka miyndzy niymi trwo do scyny szóstyj.



SCYNA V



MARCIK:

Madzia, wiysz... tak pacza na ta twoja nowo frizura i myśla, a nawet wiym, że tyś sie jōm lajstła na pocieszynie.

MAGDA:

Marcik, ty mie znosz na wylot.

ILONA:

To godej. My muszymy wszystko wiedzieć.

MAGDA:

Spotkałach takigo jednego...

MARCIK (robi znak krziża):

Ponboczku, nareszcie!

ILONA (biere kieliszek):

Pijymy!

MAGDA:

Niy!

MARCIK I ILONA:

Niy?!

MAGDA (niyśmiało):

Już my sie zdōnżyli pohatrusić.

MARCIK:

Gibkoś, niy powiym. Wiela żeście sie znali?

ILONA:

Tydziyń, szczylōm, że tydzień.

MAGDA (cicho):

Pora minut...

ILONA:

Ijeee!

MAGDA:

We cugu...

MARCIK:

Ijeee!!! Ale... jak we cugu?

ILONA:

We klouzecie?

MAGDA:

A kaj tam!

MARCIK:

Jo już myślała.

ILONA:

Jo tyż! (śmiych)

MAGDA:

Wyście som niymożliwe, jo wom już nic niy powiym.

ILONA:

I co sie gorszysz?

MARCIK (na stronie):

Po dziysiynciu minutach już do sia chopa zraziyła. (do Ilony): Abo ôn do nij.

MAGDA:

Ino, że jo miałach ważne powody!

ILONA:

A jakie to mōgły być „ważne powody”?

MAGDA (Marcik powszczimuje Magda od odpowiedzi):

Po tak krōtkim czasie niy ma ważnych powodōw. Mie sie z mojim chopym już nazbiyrało tela tych powodów, aże musiałabych do zadku łazić. A tyż my sie poznali przipadkiym. We aptyce. Boł łobleczony w arbeitancug i prziszoł po flostry...



Marcik godo dalij, ino tego już wyraźnie niy słychać.



SCYNA VI



PAWOŁ:

Jo sam sztyjc faflom i faflom, ale widza, co ty chyba durch o tym Radziōnkowie myślisz i powiym ci jeszcze, że mom taki gyfil, aże tyn cołki Radziōnkōw to je sprawa drugorzyndno. Mom recht?

ARTUR (po dłuższyj pauzie):

No... mosz.

PAWOŁ (tyż po pauzie):

To jak, fajno je z gymby?

ARTUR (ôżywiony):

Jeszcze jak! Ale nojgorsze je to, że jo ij już chyba wiyncyj niy trefia, bo to boło we cugu, rozumisz? Pogodalimy trocha i zarozki my sie powadziyli. I to o same dupsy: a to o grziby, a to o kary, a na końcu żech wyloz na takigo, co musioł ledwo szula skończyć, bo jak idzie niy wiydzieć, co tyn Radziōnkōw to je epne miasto, a niy jakoś tam dziylnica?

PAWOŁ:

Dobra, dobra... Chopie, wciepnij na luz! Widza, żeś sie zakrynciył na amyn.

ARTUR:

No dyć! Normalnie mój typ, dziysiyńć na dziysiyńć. Takij frelki już niy znojda bele kaj. Wszystko miała, co trzeba i wiela trzeba. Jak som byś jom zoboczył, tobyś mi prziznoł racjo.

PAWOŁ:

Możno mosz i recht, ale co z tego? Jak chcesz ij szukać, to kaj jom znojdziesz?

ARTUR (po pauzie):

Wiym! Ôna mi pedziała, że jedzie ôd matki z gyburstagu.

PAWOŁ:

I co?

ARTUR:

Na bezrok byda tam czekać... Na tyn cug.

PAWOŁ (śmiych):

Jo niy moga, tyś je hecny. Bydziesz na nia cichtować i dosz ij kwiotki na wasza rocznica! (fest śmiych)

ARTUR:

A mosz jakiś inkszy pomysł?

PAWOŁ:

Za-pom-nij! Normalnie – za-pom-nij! Zobocz sie choby sam dookoła. (pokazuje) Jakbyś ino chcioł, tobyś mog kero złonaczyć i do chałpy przikludzić.



SCYNA VII



Włazi Achim, oczywiście ze biyrym w rynce.



ACHIM:

Przeboczcie, karlusy, ale trocha żech ta wasza ôsprowka słyszoł. Niy godom, żebych chcioł, ale siedza som przi piwie i niy mom co robić, to suchom. (do Artura): Myśla, synek, że wiym, jak twój problym rozwionzać. Moga sie dosiednonć? Achim. (wito sie ze Arturym i Pawłym)

PAWOŁ:

To je Artur, a jo Pawoł. Niych pan...

ACHIM:

Ino Achim.

PAWOŁ:

Dobra, Achim, siadej i godej, bo jakżeś już słyszoł, ze Arturym je pierōnym źle.

ACHIM (siado i do Artura):

Zapytom ôd razu: korzysłożeś kiedy możno ze aplikacyji zolytnyj?

PAWOŁ (śmiych):

Oj, Achim, przowalōłeś z rubyj ruły! Artur i aplikacyje zolytne... (śmiych fest)

ARTUR:

Zaroz, zaroz! (do Pawła): Za kogo ty mie mosz? Uważosz, co jo sie na gracoku niy znom?

PAWOŁ:

Niy ô to sie rozchodzi, ino jo wiym, żeś ty je za dupowaty na takie rzeczy.

ARTUR (znerwowany):

Dupowaty! Jo ci zarozki udowodnia! (biere gracoka) Zoboczysz, Achim mi powiy co i jak i byda mioł dziynnie... Suchosz mie?... Dziynnie jedne zolyty. Abo i dwa razy dziynnie, (do Achima): Niy, Achim? To godej, co wiysz.

PAWOŁ:

Powiydz lepij, wielaś już tego biyru wypioł.

ARTUR:

Cicho siedź, terozki Achim godo. (do Achima): Dowosz.

ACHIM:

I to mie sie, synek, widzi.



Achim tyż wyciongo gracoka i zaczyno eklerować Arturowi, o co mu sie rozchodzi, a we tym czasie:



SCYNA VIII



We tyj scynie chopōw niy słychać wyraźnie, ale pod ij koniec Pawoł wstowo i podłazi do Achima, ażeby lepij widzieć, co Achim pokazuje Arturowi.



MARCIK:

N i tak to bōło.

ILONA:

Piykno historia, Marcik. (do Magdy): Widzisz, jak to bywo? To je nōrmalne, jak sie baba ze chopym powadzi, ale, jak to padajom, czasym trza iść na komprōmis, a niy ino na krziwe pyski.

MARCIK:

A już na zicher niy na samym poczōntku, ażeby do sia chopa niy zrazić...

ILONA:

No ja... Pomyśloł, żeś je za frechowno i bōł cołkiym szczynśliwy, że już mōg z tego cuga wylyź.

MARCIK:

I to je twoja wina. Możno ci sie znoloz ksiōnże na biołym koniu, a ty żeś tego konia kopła w rzić!



Marcik i Ilona wpodajom we śmiych, a Magda wypijo kieliszek do końca. Ilona ij zaroz dolywo.



MAGDA (zrozpaczono):

To co jo mom robić?! Szukać go? Jak?!

ILONA:

Z nim już dej sie pokōj, bo go niy znojdziesz. Sam je aglomeracyjo, i to dupno. Kupa naroda i kupa chopa.

MARCIK:

Jeszcze je dlo ciebie nadzieja, ino ty sie musisz ôpamiyntać.

ILONA:

Niy musisz sie zaroz mōndro robić, bo chopy tego niy lubiom.

MARCIK:

Prowda... A chop niy musi zarozki ô cia wszystkigo wiedzieć.

ILONA:

No dyć!

MAGDA I MARCIK:

Co?!

ILONA:

ZOLYTNIK! (szuko gracoka we taśce)

MAGDA:

A co to zaś...

ILONA:

Że tyż jo o tym wcześnij niy pomyślała. (wyciōngo gracoka ze taśki) To je tako aplikacyjo, dziynki keryj możesz jakigoś chopka znolyź.

MARCIK:

Padosz? Pokoż ino.

MAGDA:

Dyć ty mosz chopa.

ILONA:

I co z tego? Dziołcha, ty sie jeszcze musisz dużo nauczyć. (klupie po gracoku i pokazuje go Magdzie) Zobocz, to je mój profil: zdjyńcie, jak sie mianuja...

MAGDA (czyto):

LONKA_40... Czymu cztyrdziści?

ILONA (urażono):

A na wiela jo ci wyglondom?!

MAGDA:

No dobra, godej, co dalij?



Ilona ekleruje Magdzie, jak wcześnij Achim Arturowi, zresztom te godki terozki sie zazymbiajom, co wyglondo tak:



SCYNA IX



ACHIM (sztyjc do Artura):

A zobocz sie, synek, wiela ich je...

ILONA:

Nojlepsze je to, co styknie, jak ino podosz we tyj aplikacyji, kaj żeś je i ôna ci znojdzie szaca blank niydaleko. Przikładowo terozki: siedzymy sie na kafyju we Batorym i... (pokazuje; Marcik tyż prziłazi i ôglondo) zobocz... znojduje chopōw ze Chorzowa... Jak ci sie kery uwidzi, to w niego klupiesz i czekosz, aż on w ciebie klupnie i potyn możecie sie ugodać na zolyty, rozumisz? (ôglondajom dalij) O, tyn niy wyglondo tak źle...

PAWOŁ:

Jeronie, ale ta mo dugie szłapy...

MARCIK:

A zoboczcie tego...

ACHIM:

A ta, jakie mo gryfnie kudły blajchnione...

ILONA:

A paczcie, jakie tyn mo muskle. I miyszko niydaleko!...

PAWOŁ:

Ciup te same lachy... Ta moja tyż sie jeszcze trzimie, ale...

MARCIK:

Nic, ino brać. Jak sie tak ich porōwnom ze tym mojim...

ACHIM:

Ach, stykłoby te dziysiyńć lot mynij...

ILONA:

A tego bych normalnie zeżarła...

PAWOŁ:

A ta, jakie mo fajne... oczy...

MARCIK:

Tego bych ze pryka niy wypuściyła... (śmiych)

MAGDA I PAWOŁ (wkurzone wstowajom):

Doś tego!

ACHIM:

Ale dyć my ino zdjyńcia ôglondomy, nic sie niy dzieje...

MARCIK:

Ale z ciebie cnotka... (wraco na miejsce)

PAWOŁ (wraco na miejsce):

Cołki Artur! Nic do niego niy przegodo!

ILONA:

We tyj sytuacyje widza ino jedne rozwiōnzanie: klosztor!

ACHIM:

Widza, karlusie, że ty sie ino do klosztoru nadowosz.

ARTUR (siado):

Co to, to niy!

MAGDA (zatkano, siado):

W życiu!

MARCIK:

To my ci już niy pomogymy...

ARTUR (wyciongo gracoka, nerwowo klupie):

Do żodnego klosztoru niy pōjda. Roz sie żyje.

MAGDA:

Niych wom bydzie, założa te konto. (wyciongo gracoka i klupie)

ACHIM:

I tak trzimej. Jak żech ci już pedzioł: nick, zdjyńcie, wiela mierzisz, kaj miyszkosz (Artur zaczyno manipulować przi gracoku)

ILONA:

Nojpiyrw nick.

MAGDA:

MAGDA_25. Może być?

MARCIK:

Jakie Magda!? Jakie dwajścia piyńć?! Jezderkusie…

ILONA:

Lepij bydzie MADZIULA_18.

MAGDA:

Ale jo niy wyglondom na ôziymnoście.

ILONA:

A kogo to obchodzi? Zresztom, niy godej gupot, bo wyglondosz richtig na dwajścia.

PAWOŁ:

I coś wymyślił?

ARTUR:

ARTEK_29. Może być?

ACHIM:

Zmiyń na dwajścia piyńć.

ARTUR:

Ale...

ACHIM:

Prosza cie...

ARTUR:

No dobra. ARTEK_25. Może być?

ACHIM I PAWOŁ:

Ja.

ILONA:

Terozki zdjyńcie. Zdjyńcie musi być takie, żeby pokazywało to, co mosz nojlepszego.

MAGDA:

Czyli co?

MARCIK (do Ilony):

Dziołcha sie niy mo czego wstydzić, a za dużo i tak niy pokoże. (do Magdy): Zrobiymy ci normalne zdjyńcie. Gowa i wiyrch.



Magda sie rychtuje, poprawio friz itp. W tym czasie:



PAWOŁ:

Zdjyńcie sie musisz som machnōnć. Niych frele myślōm, co przinojmnij tela poradzisz zrobić.

ARTUR:

Samo... jebka?

ACHIM:

Ja. Jakby my ci je zrobiyli, toby wyglōndało, jakby jakoś inkszo frela ci je robiōła.

PAWOŁ:

A tak wyglōndosz na samotnego wilka.



Artur sie rychtuje do zdjyńcia.



MAGDA:

Dobra. Może być?

ILONA:

Jeszcze zrób dzióbek.

MAGDA:

Co to, to niy!

MARCIK:

Musisz! Bydziesz wyglōndała na gupszo niż żeś je.

MAGDA:

I to je niby fajnie, tak?

ILONA:

No dyć! Rób tego dzióba i sie niy wygupiej.



Ilona biere gracoka od Magdy i sie rychtuje, ażeby zrobić ij zdjyńcie. Magda robi dzióbek nojlepij, jak poradzi, a Artur ustawio sie do samojebki.



MARCIK I PAWOŁ (ôdliczajōm):

Trzi... dwa... roz...



Cyk. Zdjyńcia zrobione.



ILONA:

I po krziku. (ôglondo zdjyńcie)

ARTUR:

To je piyrszo i ostatnio samojebka, jako żech sie zrobioł.

PAWOŁ:

Ważne, że sie udała, pokoż. (ôglondo zdjyńcie w gracoku) Elegancko! (dowo go Achimowi)

MAGDA (do Ilony):

Dowej, musza zoboczyć (ôglondo swoje zdjyńcie)

ACHIM (ôglondo):

No, synek… Bydziesz mioł branie, że hej!

MAGDA:

Niy ma tak źle.

MARCIK:

Niy ma źle? (zaglondo Magdzie przez ramie) Dziołcha, ty żeś je szykowno jak nic!



Magda durch ôglondo swoje zdjyńcie, krynci gracokiym na wszystkie modele.



PAWOŁ:

Terozki jeszcze ino napisz, że mosz meter ôziymdziesiont i styknie.

ARTUR:

Ale jo niy mom tela...

ACHIM (klepie Artura po ramiyniu):

To je nojmynij ważne, dyć ze colsztokiym na zolyty niy przidzie, pra?

PAWOŁ:

Zrobiymy tak: posiedź sie sam jeszcze pora minut, dopij biyr i zoboczysz – poł Bytomia bydzie twoje jeszcze dzisioj. (śmiych)

ACHIM (zbiyro sie fōrt):

A jo sie już ewakuuja. Cześć!

PAWOŁ (do Achima):

Poczekej. (do Artura): Tyż wyłaża, bo moja zaś bydzie... Wiysz, jak je... No ja, niy wiysz... Niyważne... Nara...



Achim i Pawoł wyłażom.



SCYNA X



MAGDA (dalij ze wōntpliwościami):

No niy wiym...

ILONA:

Co zaś?

MAGDA:

Wyglondom jak niy jo...

MARCIK:

Ale toś je ty! Ino ze dzióbkiym...

ILONA:

Niy wydziwiej. Zoboczysz, co jeszcze dzisioj trefisz jakigoś karlusa. (dopijo wino) Jeszczech ci tego niy pedziała, ale jo już ze ZOLYTNIKA korzystom dwa roki i zobocz sie na mie... Wyglondom jakby mi boło źle? (śmiych)

MARCIK:

Jak za mojich czasōw bōłyby takie aplikacyje (dopijo wino), toby sie dzioło, a dzioło. (śmiych)

ILONA:

Pa, Magduś, posiedź se sam jeszcze, a potyn kuknij do gracoka i zoboczysz: we nocy niy bydziesz spała dzisioj sama...

MARCIK:

Jutro we robocie nom opowiysz. Pa!

ILONA:

Koniecznie!

MAGDA (odkłado gracoka):

No pa.



Śmiychy-chichy i Marcik ze Ilonom wyłażom.



SCYNA XI



MAGDA (zaś niymrawo):

Żeby mi jeszcze pedzioł, jak mu je...

ARTUR (przeglondo gracoka bez entuzjazmu):

Ta je nawet gryfno...

MAGDA:

Ale nawet tego niy wiym...

ARTUR:

Miyszko blisko...

MAGDA:

Niby boł ze Bytomio...

ARTUR:

Ino ta tapeta na gymbie...

MAGDA:

A możno mo kōnto we ZOLYTNIKU?

ARTUR (ôdkłado gracoka):

Po co jo sie doł w to wciongnonć?

MAGDA (biere gracoka):

Możno poszukom we Bytōmiu? (zaczyno sznupać)

ARTUR:

Zowdy moga skasować konto... No bo co jo z tego byda mioł?... Nagroda pocieszynio?... A ôna mi niy poradzi z gowy wylyź... Te fajne kudły, tyn gryfny uśmiych... Niy wiym, jak sie mianuje – to jedne, ale nawet niy wiym, kaj wylazła z tego cuga... Mogła wylyź we Chorzowie... we Batorym... w Zołynżu... i we Katowicach. Dyć to je pół Ślōnska!... (pije biyr)



Pauza.



MAGDA (ôglondo intynsywnie):

Jeronie!... Dyć to je on!... Abo i niy... ARTEK_25? Dwajścia piyńć lot? Niy… ôn bōł starszy... Abo Artek... Artur... Nawet koszula je ta sama... Ale co, sztyjc we tyj samyj koszuli łazi? Na zicher mo jakieś inksze... Niy, no to musi być on! (paczy jeszcze trocha) A co mie tam... (klupie)



Gracok Artura sie odzywo.



ARTUR:

A to co zaś? (biere go do rynki, czyto): MADZIULA_20. Jasne, dwajścia... A możno... Frizura nawet fajno, ino niy ta... A tyn pieroński dzióbek... Co ône wszystkie majom ze tymi dzióbkami?!... To nawet do nij niy pasuje... Kurde... ino te oczy... cołkiym podobne...

MAGDA:

No... klikej, klupej... Abo niy, niy klupej! Jak to żeś niy je ty, to niy klupej, prosza cie!

ARTUR:

Te oczy som blank podobne... Ze Katowic je...

MAGDA:

Widza, żeś je on-line. Godej coś, pisz coś... Abo niy!

ARTUR:

A tam, roz kozie śmierć!



Artur klupie we gracoka, tyn sie odzywo u Magdy. Zaciymniynie.



SCYNA XII



Po dłuższyj pauzie zapolo sie lampa nad poszrodkowym stolikiym. Przi stoliku siedzi Artur nad kieliszkiym wina. Szaket wisi na stołku. Powolno muzyka.



ARTUR:

Niy przidzie... Na zicher niy przidzie... Co jo sie myśloł... Ino z drugij zajty... to ôna mie znodła... Szukała i znodła... Abo... abo to bōł przipadek, że mie znodła i na mie klupła, a szukała jakigoś inkszego...? Na zicher tak bōło, niy inakszyj... Ale zaś z czecij zajty, to dała sie zaprosić... Klupła piyrszo, to możno niy ma na mie wkurzono o tyn Radziōnkōw... Możno ij przeszło... Ino z czwortyj zajty, to mōgła mie z kimś pomylić... Ze jakimś inkszym Arturym? Mało to takich jak jo po świecie tyro? Czym jo sie wyrōżniom? Niczym. Gymba pospolito, słabe zymby... Mój ôjciec i oupa po Abrahamie już ino pora zymbōw mieli. I meter ôziymdziesiōnt tyż niy mom... Jak mie zoboczy, to powiy, żech je cygon, i bydzie miała racjo. A nojgorsze je to, co to może niy być wcale ôna! Frizura inkszo i tyn... gupi dzióbek... Ta ze cugu niy wyglōndała na tako, co robi dzióbki do gracoka i chwoli sie nim chopōm. Co z tego, że ôczy takie same, jak reszta niy pasi?... I tyn cołki Chorzow... „Możno by my sie trefiyli na neutralnym gruncie, bo jo je ze Katowic, a ty ze Bytomia. Tak bydzie lepij, niy?”. No i żech sie zgodziōł... Czymu niy? I terozki czekej... aż łaskawie przidzie... Abo i niy... Ech... jo tego niy szczimia...!



SCYNA XIII



Włazi pomału Magda – gryfnie ôbleczono, we tyj samyj frizurze co we cugu. W rynce kielon wina.



MAGDA (niyśmiało):

Cześ, Artur.

ARTUR (zrywo sie):

Cześ, Magda (podłazi do nij i dowajom sie po kusiku we liczka). To... to siednymy sie, niy?

MAGDA:

No... chyba ja...



Magda seblyko, co tam mo na wiyrchu, i wiyszo na stołku. Siadajōm.



ARTUR:

Mosz... mosz ta sama friza co we cugu.

MAGDA (śmieje sie z leksza):

Ta mie sie bardzij podobo.

ARTUR:

To czamu żeś zmiyniōła?

MAGDA:

Bo jo już tak mom, co jak mie coś znerwuje, to ida do golaca, dowom sie inakszyj kudły poukłodać i mi zaroz nerwy przełażom.

ARTUR:

Dobro metoda. A co cie znerwowało?

MAGDA:

Muszymy ô tym godać?

ARTUR:

Niy, wcale niy muszymy.

MAGDA:

To fajnie, ciesza sie...



Pauza. Pijōm.



ARTUR:

Musza ci pedzieć, żeś mie fest zaskoczōła.

MAGDA:

Czym?

ARTUR:

No... znodłaś mie. Musiałaś mie szukać.

MAGDA:

A tyś mie niy szukoł?

ARTUR:

Chciołech, ino... we tyj aplikacyji je tela dziołchów... ze cołkigo Ślōnska... Niy boło lekko. I te twoje zdjyńcie...

MAGDA:

A co z nim?

ARTUR:

Ta frizura, tyn dzióbek... Niy, żeby mie sie niy podoboł, ino...

MAGDA (śmiych):

Nigdy żech zawczasu dzióbka niy robioła i już niy zrobia. Tyn dzióbek to tako Ilona wymyśloła.

ARTUR:

Jako Ilona?

MAGDA:

Niyważne.



Pauza. Pijōm.



ARTUR:

A wiysz, jo sie pytoł poru kamratōw ô tyn Radziōnkōw i żodyn niy wiedzioł o tym, jako to je terozki samodzielno jednostka samorzondowo.

MAGDA (śmiych):

Skończ!

ARTUR:

Ale to je prowda!... No dobra, skończyłech. Widza, co już niy mosz na mie o to nerwów.

MAGDA:

Szkoda mi piniyndzy na golaca.



Śmiych. Pijōm.



ARTUR:

A wiysz, że jo sie zrobiōł wczoraj smażonka ze grzibami?

MAGDA:

Ja? A ze jakimi?

ARTUR:

Szmpiniokami.

MAGDA:

Na poczōntek mogom być.

ARTUR:

Jak sie rozkrynca, to możno i prawoka zjym.



Śmiych.



MAGDA:

A moga sie ciebie o coś spytać?

ARTUR:

No dyć!

MAGDA:

Jak dugo mosz ta aplikacyjo?

ARTUR (paczy na zygorek):

Dokładnie jedyn dziyń.

MAGDA:

To tela wiela jo.

ARTUR:

No zobocz...

MAGDA:

Ciekawe...



Ôroz ôdzywo sie gracok Magdy.



MAGDA:

Moga?

ARTUR:

Jasne.



Magda filuje do gracoka.



MAGDA (czyto):

Jakiś ROMANEK_XXX na mie klupnoł.

ARTUR:

No zobocz, jakie mosz branie. Za to u mie nic... (ôdzywo sie gracok Artura) O! czekej... (zaglondo do gracoka, czyto): MARCIK_30 na mie klupła.

MAGDA (popijajōnc wino):

Pokoż.



Artur pokazuje gracoka Magdzie, ta sie ôroz zaczyno krztusić. Zaczyno jōm klupać w plecy.



ARTUR:

Jezderkusie! Co sie stało?!

MAGDA (kuco):

Nic, już mi je lepij.

ARTUR:

Ale żeś mie wystraszyła.

MAGDA:

Te wino je fest mocne.

ARTUR:

Tyż prowda.



Duższo pauza.



MAGDA:

To jak, ôdklupniesz tyj Marcik?

ARTUR:

Zrobia coś inkszego. Wywala tego cołkigo ZOLYTNIKA weg ze gracoka. (klupie we gracoku) I niy ma. A co ty zrobisz ze Romankiym iks, iks, iks?

MAGDA (klupionc we gracoku):

Romanek... bydzie sie musioł... znolyź dzisioj... inkszo ôfiara. (pokazuje gracoka Arturowi): Prōzne.



Pauza. Pijōm.



ARTUR:

Tak sie myśla, co wywalynie tego ZOLYTNIKA to bōła przełomowo decyzjo, jak uważosz?

MAGDA:

Mosz recht. Mogymy zrobić jeszcze jedna przełomowo decyzjo i zaroz stond wylyź.

ARTUR:

Padosz?

MAGDA:

Padom.

ARTUR:

Jo je za.

MAGDA:

Jo tyż.



Zbiyrajom sie i oblykajom. Idom do wyjścio.



MAGDA:

Bytōm abo Katowice?

ARTUR:

A możno zoboczymy, kery cug przijedzie pryndzyj...



Wyłażom. Zaciymniynie. Kurtyna.





ZOLYTY KROPKA PL

Bożena Donnerstag

OSOBY:

OMA – staro Frisztacko (lot 70+)

WERA – wnuczka (lot 30)

ALOJZ – somsiod z dołu (lot 70+)

WITULINO – somsiadka z piyrszego sztoku (lot 50)



SCYNA I



Izba w familoku. Staro Frisztacko pije z szolki. Słychać klupanie. Frisztacko wstowo.



FRISZTACKO:

Kto tam tak klupie? Już leca!!!

WERA (za drzwiami):

To jo, oma, otwiyrejcie, ale gibko!

FRISZTACKO:

Właź, dziołcha! Zimno, pra? Zarozki ci zrobia bonkawy, jak lubisz, i kreple świyże mom, to sie zjysz. Tyś je tako chudo!



Wera włazi rań, baby sie ściskajom.



WERA:

No to żech jakoś dojechała! Jużech myślała, że nikaj niy stana, tela aut wszyndzie, parkplace pełne, ale żech sie wcisła.

FRISZTACKO:

Toż siadej, dziołcha, i łosprowiej, jak tam w robocie. Godałaś, że musisz mi cosik ważnego pedzieć, siedza choby na szpyndlikach! Ino niy prow mi, że cie zwolnili!

WERA (siado za stołym):

Niy, oma! Niy godejcie gupot. Niy zwolnili, a nawet sztajfła żech w gora! Terozki jeżech dyrechtorka, i to żech wom chciała pedzieć.

FRISZTACKO:

Ponbocku! Tako wiadomość! To jo jeszcze ajerkoniaku ci naleja! Moja wnuczka tako zmyślno... Po mie przeca!

WERA:

Oma, przestońcie, przeca niy moga pić! Auto! Ale jo mom dlo wos gyszynk skuli tego awansu.

FRISZTACKO:

Dlo mie gyszynk? Przeca toś ty je dyrechtorka, a niy jo!

WERA:

Ja, jo wiym. Jest ino jedne ale... Jo terozki byda jeździoła na delegacyje i mom gyszynk, kiery sie przido, żebyś sie niy czuła sama.



Wera wyciongo z epy piyknie zapakowany gyszynk i dowo omie.



WERA: To dlo wos, moja nojukochańszo omko!



Frisztacko łodpakowuje gyszynk, wyciongo z pudełka.



FRISZTACKO:

Jaki piykny szklanny tablet, elegancko! Nigdy żech takigo niy widziała. Trocha mały, ale na szolka i talyrz styknie...

WERA:

Oma! Przeca to niy je tablet na szolki! Ino to je tablet, taki komputer!

FRISZTACKO:

Werka, co ty mi sam prawisz, jo wiym, jak wyglondo komputer, bo widziałach u Wituliny w doma i u ciebie tyż. A to tukej to je szklanno deska!

WERA:

Oma! To je taki płaski komputer. Zobocz ino.



Wera załonczo tablet.



FRISZTACKO:

Jezderkusie, richtig! Takiygo cuda to żech niy widziała, jako dugo żyja! I co jo z tym mom terozki robić?

WERA:

Jo ci, oma, zaro wszystko powiym. To jest proste i dosz sie rada. Przeca jo je po tobie mondro!

FRISZTACKO:

Ty mi lepi zarozki powiydz, po co mi taki drogi gyszynk... Jo niy potrzebuja komputera, mom telewizor i somsiadów, to mi styknie za te wszystkie internety.

WERA:

Godom wom przeca, że byda terozki durś jeździć i tyn tablet jest po to, cobych mogła z wami pogodać.

FRISZTACKO:

A mobilniok niy styknie? Już mom opanowane te wszystkie knefelki, co to ich nawet niy ma, bo som blank płaskie...

WERA:

Ale bez tyn tablet bydymy niy ino godać, ale tyż bydymy sie widzieć! W tym je cały szpas! Jo jada dopiero po niydzieli, to terozki momy czas, cobyście, oma, to łopanowali. Załonczom i uczymy się! Byda twojom rechtórkom.



SCENA II



Frisztacko stoi wele łokna i kuko bez gardina na plac. Słychać klupanie do drzwi, ale łona choby niy słyszała. W końcu ktoś łotwiyro. Włazi Wera i somsiadka, Witulino.



WERA:

Oma! Żyjecie! Jo już myślała, że sie cosik stało i poleciałach do Wituliny po wasze klucze! Czamu niy łotwiyrocie?

WITULINO:

Jo blank zapomniała, co te klucze na zapas som u mie, Werka pamiyntała! Co sie stało, somsiadko??? Ale żech sie znerwowała!

FRISZTACKO:

Jezderkusie, niy gorszcie sie. Jo sie zagapioła bez łokno i nic żech niy słyszała tego klupania...



Witulino i Wera podłażą do łokna i chcą cofnąć gardina.



FRISZTACKO:

Niyyyy! Zostowcie ta gardina, niy mogom mie uwidzieć!!!

WERA:

Oma, co wy zaś zmyślocie? Kto wos niy może widzieć?

FRISZTACKO:

Wejrzyjcie ino, ale bez te łoczka w gardinie. Widzicie tego chopa, co stoi pod masarzym? To je karlus72. A chopa pod jarzyniokiym, z kwiotkami? To je hajer70. A jakbyście sie barzi przechyloły bez fynsterblat, tobyście jeszcze zoboczoły pod kioskiym gryfcoka z glacom, podobnego do tego aktora Neinerta, co żech go w tyjatrze widziała, jak my boły z Werkom. A pod szkołom z różom w rynce to je gorol1943.

WERA:

Oma, co wy prawicie? Jaki gorol? Jako glaca? Trzy tydnie mie niy boło... Co tu sie porobioło?

WITULINO:

Jo cheba wiym, ło co chodzi... Pani Frisztacko, jo opowiym Werze, bo to cheba moja wina.

WERA:

Wyście łobie coś nazgobioły, ale jo durś niy wiym co, godejcie! Choby z małymi bajtalami!

WITULINO:

Bo jo żech je zapisano na tako strona, co sie nazywo zolyty kropka pl...

WERA:

Że jak!? Że niby z chopami zolycicie bez internet? Umawiocie sie?

WITULINO:

No ja... Przeca jeżech sama, cosik mi sie tyż łod życio noleży. Łaża sie do kafyjów, łosprawiom sie z tymi chopami. Ale nic wiyncyj, nic z tych rzecy, co mosz na myśli, Werka! No i żech pokozała somsiadce, no twoji omie, że jest takie cosik. Ino żech nie wiedziała, że sie tak wciągniecie, Frisztaccyno.



Witulino patrzy na Frisztacko.



FRISZTACKO:

No ja... Jo wiym. Ale jak żech sie zapisała na ta strona, to mi sie tak miyntko zrobioło, że te bele jakie chopy do mie piszom, że sie im podobom, żech je gryfno dziołcha...

WITULINO:

No ja, ino żeście tam dali fotka, coście klipsnyli ze 30 lot nazod!!!

WERA:

Oma, jo to rozumia, ale czamu umówiyliście sie ze sztyrema chopami naroz, i to ło jednym czasie? Niy stykło wom jednego?

FRISZTACKO:

Jo boła ciekawo, czy łone przyjdom... A po wtore – jo żech sie chciała ich łobocyć, i terozki widza, że jak łone piszom hajer70 i karlus72, to łone majom tela lot, a niy, że to jest łod nich rocznik. To som stare chopy!!!

WERA (fest sie lacho):

Oma, niy dość, że sztyrech, to jeszcze z modymi chcieliście zolycić? Po kim wy to mocie!?

FRISZTACKO:

Ty sie, Werka, niy śmiyj ze swoji omy. Na co mi stary chop, no godej? Tyś sie pojechała, dałaś mi tyn tablet, to terozki mosz!

WERA:

Oma, a co z Alojzym? Wiy, że zolycisz z innymi chopami?

FRISZTACKO:

Z jakim zaś Alojzym?

WERA:

Przeca z waszym somsiadym z dołu! Niy znom innego Alojza, a przeca łon już ze dwadziyścia lot sam miyszko we familoku, sprawunki wom wnosi, a plecyska go bolom, gybis zacisko i leci na drugi sztok. Grocie w karty, siedzicie na placu i pociskocie fleki, a wy Alojza niy znocie?

FRISZTACKO:

Aaaa... Tyn Alojz... No ja. Ale to przeca je już stary chop.

WERA:

No ja, oma, mo tela lot wiela wy i jest tukej. A niy kajsik w internecie!

WITULINO:

Wera, bo trowa jest zawsze barzi zielono na innym placu! A z Alojza to jest naprowdy porzondne chopisko...

WERA:

Oma, wom trzeba dać jakisik szlaban na tyn tablet, jak bajtlom sie dowo. Jo już leca! I zostowcie już te zolyty kropka pl, bo niy wiadomo, na kogo treficie, jo wom radza!



SCENA III



Witulino siedzi z Frisztackom przy stole. Frisztacko mo na łebie mokry sznuptuch.



WITULINO:

Toż łosprowiejcie, coż sie to stało takigo, że wos łeb boli i nikogo niy chcecie widzieć, Frisztaccyno? Bez połednie żech wos widziała, że idziecie wysztiglowano, dałerwele świyżo zrobione, włosy na fiolet, nowy klajd, bo ze zadku żeście metki niy uszczigli i boło widać. Nawet szczewiki na abzacu, co do kościoła tak niy łazicie łoblecono! Jo niy je tako gupio – zaś włazicie na zolyty kropka pl i żeście szli na randewu! A łobiecaliście Werze, że z tym już szlus!

FRISZTACKO:

Jo wiym, że pedziałach Werze, co niy byda sie umawiać... Ale łostatni roz żech tam wlazła, coby skasować to pieroństwo... no i zaś żech niy strzimała! I żech zaczła takimu jednymu fest gryfnymu chopowi łodpowiadać, i łon sie jeszcze tak piyknie nazywo: kusiolek72. I dzisiej żech sie szła z nim łobocyć.

WITULINO:

I co boło dali? Łosprowiejcie, ale gibko!

FRISZTACKO:

Poszłach na bana, pojechałach tam, kaj mi napisoł. A w rynce trzimałach... No ja, to jest blank dziwne, ale w rynce trzimałach blumkol. To niby tyż kwiotek, ino jak terozki ło tym myśla... to róża to niy jest. A i niy wonio za piyknie...

WITULINO:

To richtig fest śmiyszne tyn blumkol. No i co boło potym?

FRISZTACKO:

Stoja, czekom, niy mom dychu, bo z tych nerwów to miałach hercklekoty, gorko mi boło... Narozki widza, że niydaleko mie stoi wysztiglowano baba i trzymie oberiba, trocha dali zaś inna wysztiglowano i trzymie szałot, a na końcu placu stoi jeszcze jedna – i mo krauza łogórków!!! I zarozki żech wiedziała, że wszystkie czekajom na tego pierońskiego kusiolka72. Poszłach do tyj baby z oberibom i zapytałach ło niego, potym razym poszli my do tyj z szałotym i krauzom. Łone tyż zolycioły z tym kusiolkiem!!! Wyciepłach blumkol do hasioka i przyjechałach do dom. Tako gańba!!!

WITULINO:

Somsiadko, a to wom czegoś niy przipomino? Kto sie chcioł zobejrzeć sztyrech chopów?

FRISZTACKO:

No ja... To bołach jo i mie srogo skorało. Zarozki siadom, biera tablet i frelka70 przestowo zolycić.

WITULINO:

A jo żech sie terozki tak pomyślała, że to niy boł przipadek – te sztyry baby i jedyn kusiolek. I te gemizy w rynkach to boło fest, ale to fest śmiyszne. Kusiolek zrobioł wos w konia... Tak choby wos znoł!



SCENA IV



Frisztacko siedzi na ławce przed familokiym, podłazi somsiod Alojz.



ALOJZ:

Szczynść Boże, somsiadko, moga sie kole wos siednąć?

FRISZTACKO:

Siadejcie, Alojz, placu jest dość...

ALOJZ:

Cosik humoru łostatnio niy mocie... Wnuczka niy przyłazi, to wom sie ckni?

FRISZTACKO:

To tyż, ale jeszcze trocha i przyjyżdżo nazod. W Rajchu terozki jest, wiycie, dyrechtorka, to sie durś szkoli. Jo z niom dziynnie łosprowiom, bo mom tyn tablet do godanio.

ALOJZ:

To co mocie tako mina, choby sie cosik stało? Przeca widza! Z doma mało kiedy wyłazicie, w karty niy przyłazicie poszpilać, som żeście choro, niy dej Boże?

FRISZTACKO:

Zdrowo żech jest, tak jak kożdy, co skończoł zibcich... A... mocie recht, mom swoje do myślynio i aż mie łod tego gowa boli. Niy moga wom wiyncyj pedzieć, bo sie bydziecie ło mie źle myśleć, abo śmioć. Abo i to, i to.

ALOJZ:

Coż wy godocie za farmazony... Tela lot sie znomy, a jo jest łostatni, coby sie śmioł z takij gryfnyj baby jak wy! Podźcie do mie, zrobia cosik do picia, zjymy zista, bo żech upiykł rano, i łotworzymy sie nalyweczka na smutki. Niy dejcie sie prosić.

FRISZTACKO:

Wyście, Alojz, zista piykli?

ALOJZ:

Jak chop jest tela lot som, to sie wyuczy bele co robić. Mom internet, tam jest wszystko łopisane, abo i film jest. Poleku nawet chop do rada zrobić zista, abo i dorta na gyburstag.

FRISZTACKO:

Jak tak godocie, to ida na zista z komputera. Terozki mi niy po drodze z tymi internetami, ale niych wom bydzie...



SCENA V



W izbie siedzi Frisztacko z Alojzym, grajom w karty, popijają gorzołka. Klupanie do drzwi.



FRISZTACKO:

Łotwarte! Właź, Werka, wiym, że to ty!



Wchodzi Werka, dowo kusika omie.



WERA:

Dziyń dobry, panie Alojz, co tam u wos?

ALOJZ:

Je lepij niż dobrze! Nawet sie, dziołszka, niy spodziywosz, jak dobrze!

WERA:

Godałach wom, że tak bydzie. Ponbocek niyrychliwy, ale sprawiedliwy, jak to sie godo.

ALOJZ:

Mosz recht, dziołszka, mosz recht!

FRISZTACKO:

Ło czym wy godocie? Jo zaś nic niy rozumia co to, że Ponbocek niyrychliwy?



Alojz głasko Frisztacko po rynce.



ALOJZ:

Nic sie niy nerwuj, dzióbecku, my sie ino tak z Werkom łosprowiomy...

WERA:

Oma, czy jo sie przesłyszała? Dzióbecku? Wyście som dzióbeckiem łod pana Alojza?

FRISZTACKO:

Jo tam niy wiym, ale jak łon tak godo, to cheba ja... Jeżech dzióbeckiem.

WERA:

Trocha mie niy ma i tukej takie zmiany! Alojz i dzióbecek, moja oma! Witulino już wiy?

FRISZTACKO:

Łona by niy wiedziała, co sie we familoku dzieje? Tak chobyś jom niy znała!

ALOJZ:

Witulino to jest FBI i CIA dwa w jednym. A nawet wiyncyj. Łona wiy nawet to, co sie pomyślisz! I czego niy pomyślisz tyż...

FRISZTACKO:

Ale przeca niy wiy, że jo jest dzióbecek łod Alojza! Lojziku, godołeś z niom łostatnio?

ALOJZ:

Niyyyy, ale wiym, że durś kajsik wysztiglowano loto. Widza bez łokno. Wetna sie, że z kimś zolyci. Ale niy jest to kusiolek72, bo za stary dlo niyj i już zajynty!

FRISZTACKO:

Jaki kusiolek72? Alojz! Skąd ty ło nim wiysz? Kto ci pedzioł? O ja! Witulino! Ta pierona mie wyzdradzioła. Ino łona wiedziała. Już jo ji nazdom. Niych ino sam przylezie, to ze schodów bez gylynder sleci!!!

ALOJZ:

Ty sie, dzióbecku, niy nerwuj, przeca wiysz, że ci niy wolno. Witulino nic niy pedziała. Jo to wiym, bo jo żech jest tyn kusiolek72.

FRISZTACKO:

Ty, Alojz? Jak to? To tyś mi kozoł z blumkolym stoć z fioletowymi dałerwelami przi ludziach w bioły dziyń? I tym babom z oberibom, szałotym i krauzom łogorków?

ALOJZ:

Niy gorsz sie na mie, ale to boł jo...

WERA:

Oma, i moja wina to tyż jest... Bo jo pedziała panu Alojzowi ło tych sztyrech karlusach na skrziżowaniu, co na ciebie czekali. Ale żech niy wiedziała, że somsiod tyż wlezie na zolyty kropka pl i bydzie z tobom zolycioł...



Frisztacko wyłazi do kuchnie. Wera i Alojz siedzą przi stole i patrzą na siebie. Frisztacko włazi nazod do izby.



FRISZTACKO:

Wiycie co, niy gorsza sie na wos. Ani na ciebie, Werka, ani na ciebie, Lojzik... Mieliście recht, coby mi dać nauka. Źle żech zrobioła z tymi chopami: karlusym72, hajerym70, gryfcokiym z glacom, co boł podobny do tego aktora Neinerta z tyjatru w Katowicach. I nawet z tym gorolym1943, choć to gorol. Chopy się wysztiglowali, przijechali, a jo żech nawet do nich niy wylazła, niy zagodała, ino żech kukała bez gardina. I kusiolek72 mi pokozoł, jak to je niyfajnie. I powiym wom jeszcze, że łostatni roz frelka70 wlezie na zolyty kropka pl i tych wszystkich chopów przeprosi. A możno i zaprosza na jako kawa...

ALOJZ:

Ty sie, dzióbku, niy rozpyndzej z tom kawom. Styknie, jak przeprosisz, i... szlus! Jeszcze mi cie kieryś łodbije!



Frisztacko przytulo sie do Alojza.



FRISZTACKO:

Bydzie, jak chcesz, Lojzik. Ino przeprosza i już żodnego zolycynio bez tyn internet. Terozki byda zolycić ino z tobom!!!





STEFAN, HELA I NIYDZIELA

Anna Kandziora

OSOBY:

HELA – lat kole trzydzieści, pedziołbyś, że fajno frelka, szło by z niom konie kraść i na torgu przedować

STEFAN – karlus konkretny, lat kole trzydzieści dwa, niy pedziołbyś, że typ sportowy, bliżyj mu do działkowca

GOŚĆ – tego to my niy znomy wcale



Hela i Stefan we łóżku. Jest blank wczesne rano w niydziela, dyć dzisiej niy cza sie do roboty uwijać, to sie idzie pospać.



Hela otwarła oko, leży cicho, myśli, czy wstować już, czy niy, krynci się z boku na bok, ale cicho, niych sie Stefan jeszcze chrapie... W końcu decyduje sie wstać.



HELA:

A dobra, i co z tego, że jest niydziela! Jo niy umia tak długo spać. We łbie mie potym łupie, kawy to ze trzy musza wypić i cołki czas myśla, kaj mi tyn czas uleciał... Jak niydziela, to bumela... Niy, to u mnie niy działo. A kaj łobiod, a szpacyr i te inksze rzeczy... Może potym się jeszcze legna.



Wstowo, idzie do kuchni przez antryj, a wielki majom tyn antryj, i stowo jak kołek, patrzy, przeciyro łoczy, jeszcze roz patrzy na miejsce kole drzwi.



HELA:

Jeronie, świynty walniynty! Biołe szczewiki!? Jo chyba źle widza! Stefan by sie kupioł biołe szczewiki i nic niy pedzioł ? Ach biołe, to jeszcze nic, ale że adidasy!?



Idzie do sypialni, budzi Stefana, czułym głosem szepcze do ucha.

HELA:

Stefanku, a co jo widza w antryju? A tyś mi nic niy pedzioł...



Stefan ino mruczy cosik pod nosym.



HELA (czule szepcze):

Stefan... Tyś sie kupioł nowe szczewiki, widziałach, w antryju stojom...



STEFAN (otwiera jedno oko, przekrynco sie na drugi bok, rynkom macho, jakby łostudno mucha przegonioł):

Cooo zaś... Dej mi spać, babo...

HELA:

No dom ci spać, ale czemuś nic niy pedzioł, że sie nowe szczewiki kupisz?

STEFAN:

Co? Nowe? Jo? Dej mi spać, jest niydziela rano, a ty mie budzisz przez jakieś pierdoły!



Zakrywa głowę pierzyną.



HELA:

No przeca widza, blank nowe szczewiki w antryju stojom.

STEFAN:

Dej mi spać! Jakie nowe szczewiki? Hela, o czym ty godosz?

HELA:

W antryju stojom blank nowe biołe szczewiki! Przeciyż widza, i ty pieronie diosecki nic żeś mi niy pedzioł, że sie kupisz nowe.

STEFAN:

Hela! Co ty bredzisz?! Jo niy mom nowych szczewików, a ciebie sie chyba coś przewidziało...

HELA (leci do antryju, patrzy na szczewiki, ale tak wyraźnie, coby Stefan widział, że łona patrzy. Leci nazod):

Stefan!!! Niy powiesz mi, że jo źle widza, abo że cie robia w konia, ty adidasie! No som, sie obejrz, stojom tam szczewiki! Biołe! A wczoraj niy stoły! A ty paciuloku jedyn, jak bydziesz mie dalij robioł w konia, to ci łeb urwia i spakuja do kartonu po tych szczewikach i łoddom w reklamacji!

STEFAN (znerwowany, wyciepuje kołdra na podłoga, ostentacyjnie depto po niyj jak po kapuście w boncloku i idzie prosto do antryju):

Hela, prima aprilis dzisioj niy jest, ale za to moga ci zrobić ekstra śmigus-dyngus, jak mnie... Co?! Co to za szczewiki?!

HELA:

No chyba niy moje, jaśnie panie Stefanie! Dyć już pół godziny godom o tych adidasach!

STEFAN:

Ale jo pierwszy roz widza je na łoczy! No godom ci!

HELA:

Ja? A to ciekawe, kero baba ci w szportowym doradzała? Bo mie sie wydowo, że taki bioły kolor to ci do fuzekli niy pasuje! A te oryginalne, z tego, co wiym, to trzy paski majom, ale w pionie, a ty mosz jakieś pomylone! Niy dość, że biołe, to jeszcze podróby!

STEFAN:

Kurde bele! Hela, robisz mie w bambuko! Skąd mosz te szczewiki, godej!

HELA (w tym momyncie robi sie blado, patrzy za siebie, wprost do wielkij izby, a tam...):

Ty, Stefan... Patrz do izby! Tukej ftoś leży.

STEFAN I HELA (jednym głosem):

Oż jasny kur... dywanie!



Stoją jak wryci, na kanapie we wielkij izbie leży sie jakiś chop, przykryty dekom aż po same brwi. Patrzom nazod do antryju, a tam nad szczewikami wisi mantel. Żodyn ani słowa nie puści z gymby, ino patrzom na siebie coroz większymi łoczami.



HELA (po chwili szeptem):

Stefan, fto to jest? Znosz tego chopa?

STEFAN (tyż szeptem):

Jo niy... Piyrwszy roz widza. A ty go znosz?

HELA:

No przeciyż że niy. Co łon tu robi? Jak tu wloz?

STEFAN:

Niy mom bladego pojyncia! Weź go łobudź.

HELA:

Jo? A czymu jo? Ty weź go łobudź.



Stefan bez słowa stanowczo kręci głową, że niy ma bata.



HELA:

Dobra, jo byda ta baba z jajami. Mhm... Halo, panie. Co wy tukej robicie?



Gość wydaje pomruk, łobraco sie z boku na plecy, widać jego gymba, ale cołkiem nieznajomo.



HELA:

No, halo! Co wy tukej robicie?

GOŚĆ (widać trocha, że jest chyba wczorajszy):

Co? Dejcie spać...

HELA:

No jak dejcie spać, jak to jest naszo izba! Co ty tu robisz, chopie?

STEFAN:

Ja żeś tu wloz, godej!

HELA:

Niyy, to jest jakiś absurd – w niydziela rano wstowosz i mosz obcego chopa w doma! Jo w to niy wierza!

GOŚĆ:

Jak obcego chopa? A kaj jo jest?

STEFAN:

No tukej, u nos! My sie niy znomy!

GOŚĆ:

Jo tyż wos niy znom...

HELA:

Ale my tu mieszkomy.

GOŚĆ:

Ale jo mioł sam przyjechać, chopcy godali...

STEFAN:

Jakie chopcy?! Kaj?!

GOŚĆ (siada chwiejnie):

No, chopcy godali, że do Gliwic mom jechać, to żech jest. Łoni jeszcze zostali, ale jo mioł już dość tyj imprezy, spać mi sie chciało. Przyjechała banka i żech pojechoł...

HELA:

Jeronie, jakie Gliwice? Tukej jeździ bana, ale niy do Gliwic, tu jest Zgoda.

GOŚĆ (wydaje sie, że patrzy bardzij przytomnie, ale nazod sie kładzie i zakrywo dekom):

No, i zgoda...

HELA:

Chopie, łobudź sie, co ty tukej robisz?

GOŚĆ:

No przeciyż bana przijechała, jo mioł być w Gliwicach!

STEFAN:

Toś sie, chopie, zrobioł fajno impreza, a jeszcze lepszo po niyj wycieczka! Ale jak tyś tu wloz?

GOŚĆ:

No drzwi były łotwarte, no to żech wloz. Poźno było, a co miołżech po ćmoku tak łazić po dworze?

HELA:

Ale do cołkiem obcych ludzi?

STEFAN:

Drzwi były łotwarte?! Hela, tyś niy zamkła drzwi? A godom ci zawsze – jak do dom włazisz, co byś zamkła na klucz.

HELA:

Ja, no i piyknie! Teroz to wszystko bydzie moja wina... Jo niy zamkłach drzwi, o jakichś szczewikach durś godom jak pomylono, w niydziela niy dom ludziom spać...

GOŚĆ:

To jest wszystko prowda...

HELA:

Co?! I jeszcze jakiś obcy frompel bydzie mi marudzioł, że go w niydziela budza rano! A może łon by sie społ jeszcze do dwanostyj?!

STEFAN:

No dyć, tak jest! Jo bych społ jeszcze do dwanostyj!

GOŚĆ:

Jo tyż.

HELA:

O niy! A co wyście sie tak zbratali jedyn leber z drugim, co? I łoba bydom mi teroz na zmiana przytakiwać? Tyn by sie pospoł, a tyn by sie do Gliwic banom nie pojechoł, bo po co, jak może tu posiedzieć i nikt mu gowy nie truje?!

STEFAN:

Helusia, ty sie niy nerwuj, dyć jest niydziela! Już my tu z panym...

GOŚĆ (wyciąga rękę):

Ignac.

STEFAN:

Już my tu z panym Ignacym pogodali, styknie mu tego spania po biglu w naszyj izbie i sie pojedzie do dom, do Gliwic. A my sie pudymy legnonć, dyć jeszcze kawał niydzieli przed nami...

HELA (znerwowano, ale już jest lepij):

No niy wiym...

STEFAN:

No dobra, to sie, chopie, zbiyrej do dom i niy właź ludziom do chałpy, jak niy twoja.

GOŚĆ:

Ja, wiym, ino sie niy nerwujcie. Już ida.



Wstowo, biere te swoje biołe szczewiki i mantel.



GOŚĆ:

W sumie to wom powiym, że mi sie cołkiem dobrze u wos społo.



Wyłazi.



STEFAN:

A jo sie ciesza, Ignac, żeś jest porządny chop...

STEFAN (zamykając drzwi na klucz):

Hela, jo bych sie w życiu takich szczewików niy kupioł!

HELA:

Wiym... Coś mi tu łod samego poczontku niy pasowało.





ŁOJCIEC PRZOŁ POLSCE

monodram

Grzegorz Sztoler

Pamięci dr Bronisławy Spyry,

pszczyńskiej archiwistki,

i jej ojca, Ludwika Pisarka,

powstańca śląskiego z Królówki



Na bina wlezom roztomajte ludzie, pierzin wiy, czy to sie omie zdo... Wlezie powstaniec, zanim insi powstańce, wyńdzie i farorz. Bydzie też jakosikej babka, modo pani, bajtle... Łobejrzycie sami...



Bina. Na stołku siedzi Oma z kryczkom, spomino. Kole ni na stole leży sterta albumów familijnych, briefów, knigów, cajtungów, kej w archiwum. Kolybie tom krykom roz w lewo, roz w prawo...



OMA:

Już za niyskorzi przidzie mi zemrzić... Ja, prowda padom, dyć mi łósmy krzyżyk pizło... Zaroski przidzie ku mie ta łona z kosom, pierzinie... Jo se ani niy dała pozor, kej tyn czos mi przelecioł... Kej mi te lata minyły... Bożyczku świynty... Ludwiczku kochany...

Ja, na Ludwika to my radzi łazili na łodpust do Panywnika. My, wszyscy, Pisarki z Królówki, moji braty, siostry do kupy hań my szli... Porzykać w bazylice, łobynś Stacje Mynki Poński, pota ku budom i pojeś se na łonakch. Jo wdycki s uciechom szła ku budziorzom podziwać sie, co zaś majom. Niy coby kupować, nom sie niy przelywało... Ino sie podziwać... Tusz braty wiedziały, kaj mie szukać, bo żech – jo, tako mało strzyga – gibko sie familii traciła. A łoni, nasi łojce, łujki i ciotki, wdycki mieli do pogodanio – ło polityce, ło krowach, ło robocie... Szli my tam ze srogom pompom, bo mój łojciec mianowoł sie genau, kej tyn świynty z Panywnika, Ludwik. lnoś my naszymu Ludek padali.

Mój łojciec, wiycie, to rychtyk wielki Polok i powstaniec był... Komyndyrowoł chopom, kierzi do powstanio szli, komyndyrowoł na cołki dawny powiat pszczyński. Łon ważno figura był, tyn mój fater.

Ponbóczku! Łósmy krzyżyk mi przeszeł! Zdo mi sie, cożech niy wszysko srobiła, cożech miała do sprawiynio tukyj, na ziymi... Nale robotno żech wdycki była. Jo je z biydy chowano, jo sie roboty nikej niy boja, pierzinie... Mie do nij łojce goniły... To, co żech przeżyła, to sie niy wróci, przeszło...

Ja... łojciec to był wielki Polok...



Muzyka (gajgi na piyrszym planie). Na bina włazi powstaniec kole sztyrdziestki, z karabinem, kiery przykłodo, sprawdzo... Oma godo dali…



OMA:

Mój łojciec, rocznik 1888, przyszeł do Królówki z Lipin, tukyj sie wżynił. Wzion se Rozalke łod Juranków. I tam gospodarzyli...



Na bina włazi modo pani i biere za rynka powstańca.



OMA:

Łożynili sie w 1915. Miłowali sie fest... I robili ciyszko... Porodziły sie hań dziecka: Władysław, rocznik 1917, i Stanisław, w 1919 roku, w kerym wybuchło piyrsze powstani. I zemrziła biydno Rozalka...



Ze biny słazi Rozalka, panna młodo.



OMA (myndykuje, je cicho i godo):

Rozalka wziyna i łumarła zaroski, kej porodziła drugigo synka... Zachorzała... I skuli tego, co tyn jej chop, a mój łojciec, tak politykowoł... To były ciyszki czasy... Dyć i chałpa budowali s czerwionej cegły, kerej Antoniczek we forbale pilnowoł. I gospodarzyli... A łojciec to wielki organizator był... Tyjatry robił... Powstańcami komyndyrowoł... Ło Polszcze godoł, kej sie to jeszcze mało komu śniło, co ta Polska tukyj przydzie... Dyć wszyńdzie były Niymcy, niymiycki cysorz, niymiycki pon, na kierych my, Ślonzoki, robić musieli... No ja, niywiela sie pomiyniło... My dali som ino łod roboty... Kej tyn koń...

Oma machnyła rynkom. Powstaniec słazi z biny, gro marszowo muzyka.



OMA:

W 1920 roku, kej było drugi powstani, mój łojciec sie łożynił drugi raz... Tak downi robili, coby sie spomóc... Wzion se młodszom ło dziesiyńć lot Marta Janasikowom ze Zgonia, kiero miała dwadziyścia jeden roków.



Muzyka, Mendelssohn, na bina włazi drugo panna młodo. Włazi i słazi.



OMA:

Miyszkała s nami babka, matka łod mojigo łojca, Pisarkowo z Lipin. Łonej sie mój łojciec boł, jom szanowoł... Mioł przed niom reszpekt.



Muzyka, łodgłosy napołnianych, trzaskanych kuflów, harmider gospody, godka ludziów.



OMA:

A łojciec to rod politykowoł... Rostomajte mityngi, spyndy łorganizowoł po karczmach, na kerych łopowiadoł ło tej wielgi Polsce, co tukyj przydzie i nos wyzwoli. A godane to łon mioł, pierzinie... Łumioł sie wypedzieć, a ludzie radzi go suchali… Kupa jich tam przyłaziło... A pota, jak se podpili, to sie prali… Niby Niymców ku Polsce nawrocali, chachory jedne, łopszczymordki łodrzistane... A Pisarkowi to pasowało, skuli co łon tysz świynty niy był... Tosz niyroz przyłaził piechty do dom niyskoro bez noc, a babka Pisarkowo już wachowała na łonego we dźwiyrzach... I ino słychać było „klac, klac”, jako Ludwika matka piere po pysku... A łon ino do nij kej taki bajtel: „Mamulko, mamulko, niy bijcie!”. A jego matka juzaś „klac, klac”... Dyć łon sie ani niy bronił, ino stoł borok we dźwiyrzach i dowoł sie prać. Nale ino matce, kiero straciła sie w 1929 roku, ino matce dowoł sie loć po pysku. Bo matka mogła, insi niy, niy śmieli...



Babka Pisarkowo przełazi bez bina skulono, z krykom. Na chwila sztopnie, podziwo sie przed sia i dali póńdzie.



OMA:

Jo tedy miała ze trzy roki, kej babka zemrziła. Spominom se, co jeszcze zdonżyła dać krzyżyk mojimu bratu, Bronkowi, kery porodził sie w tym samiuśkim roku, w kerym babka Pisarkowo wziyna i łumarła... Poszła ku Ponbóczkowi na wiyrch.



Muzyka. Na bina włazi powstaniec. Starszy, z brodom, abo wonsem, nale to je tyn som chop, co nejprzódzi, inoś mu ździybko roków podeszło.



OMA:

Jo sie porodziła, jakeście se porachowali, w 1926 roku, siedym lot po piyrszym powstaniu, piyńć lot po plebiscycie i trzecim powstaniu... Łojciec chcioł synka... Nale dziołcha sie mu porodziła... Myśloł, co jak bydzie łojcem siodmego synka, to jego potkem łostanie som pryzydent Polski. Taki było prawo... A tukyj psinco! Podziwejcie się, pierzinie, synków już Pisarkom niy przybyło... Frelka sie przidarzyła... Nale to trza pedzieć – po mie przyszło eszcze pota trzech synków... Tosz wiycie już sami, co moj łojciec niy był za fest rod skuli łonego, co mu boczoń do Królówki dziołcha przynios, a niy synka.



Powstaniec marszczy brwie, mronczy cosikej i słazi z biny.



OMA:

Tosz skuli tego, co chowały mie braty, rosło zy mie dziołszysko. Pamiyntom, co mie wozili na takim drabinioczku, co my kupiyli łod takigo jydnego górola, kery łaził i handlowoł po Królowce. Tosz wozili mie, małom, w takim rafioczku, a kejsikuj łostawili tyn wozyczek na drodze kole chałpy. A mie, skisz tego, coch usz gupio nie była, mie sie hań rychtyk mierzło... Tosz wylazłach stego rafioczka na ta czesta... I raczkowałach kej jaki piys po tej drodze, miyndzy kolyjinami, bo łazić żech przeca eszcze niy poradziała... No i jakisikuj gospodorz zy Zgonia jechoł koniami, pyndził, pierzinie, kej jako dymfmaszina, inoś w łostatnim momyncie zawołoł: „prrrrrr”, ściongnoł łopraty i wywinoł te konie na bok... Boby mie rozjychoł... Placek by ino zy mie łostoł... Niy trza godać, co łon, tyn pampoń, fest pieronił i szpetnie przezywoł na mojich łojców... „Czyj tyn bajtel tukyj je?” – rozpytywoł sie ludziów. A kej sie dowiedzioł, to zawios mie do chałpy, a z pyskem wloz na plac, bo wrota były łotware do korzon... A chopcy, wylynkani, przyśli pota do chałpy z pustym wozykem. Nale łojciec jusz na nich ta czekoł, pra... Cheba nie musza wom prawoć, co za larmo było pota w chałpie łu Pisarków... Niy trza godać, iże łu nos był Sond Łostateczny... Chopcy mieli fest zeprane rzicie, łojciec sie ta niy smolił... Łu niygo roz pedziane miało być suchane... Łon niy drzistoł po darymnicy... Ani staro Pisarkowo gymby niy łotwarła, kej sie łojciec s nami łużyroł, a dyć mioł praje... Ordnung downi musioł być... A dziecka miały reszpekt dlo starszych... Niy to co teroski, kej ci taki najduch, podciep pierzyński, ani „harnij mie w zadek” niy powiy... Przełazi kole cia, kejby cie niy widzioł, kejbyś luftem był, a niy czowiekym...



Bez bina przejyżdżo pusty rafioczek, ciongniony bez pora synków, kierzy co chwila podskakujom, trzymajom sie za rzicie i rycom: „Ałłaa, ałłaaaa”... Łojciec, dejcie pokój, my jusz niy bydymy”.

Za nimi leci powstaniec z poskem/biczem w rynce i rycy: „Wy huncwoty, chachary jedne, jo wom dom, jo wom pokoża... Dziołcha byście mi potracili, najduchy jedne soroński...”.



OMA:

Tosz nie dziwejcie sie, co moja matka wdycki padała, że łona łody mie woli dziysiyńciu synków, bo mie łupilnować niy szło. Tak żech rojbrowała. Taki synczysko zy mie rosło...



Na bina włazi powstaniec z babom. Muzyka – gajgi. Tańcujom.



OMA:

Ino łojciec mi rychtyk przoł, chociosz niyros mie sztorcowoł... Nale przed matkom mie bronił... Wszyski ciotki, somsiadki ino załomowały rynce i padały: „Co tysz wyrośnie stego dziołszyska, cheba jakisikuj łokropeczny chachor”. Ino łojciec wiedzioł, iże w życiu ino tacy se rade dajom, a niy jakisikuj ślimoki... Tosz łojciec mi przoł – i zdo mi sie rod był skuli tego, coch była tako charakterno... A te wszyski łusmolone ciotki durch ino mi wygadywały, mie, młodej frelce, co to zy mie za darymnica je i bydzie, iże se w życiu niy poradza. Nale to jo pokończyła szkoły! To jo robiłach w ksionżyncym archiwum na samiuśkim zomku we Pszczynie, pra...

To jo żech pisała ksiożki, jo, prosto dziołcha z Królówki... A kej ino łojciec doł mie posłać do szkół, to łony, ciotki, siostry jego, padały, co dziołcha sie niy śmiy kształcić, co mo siedzieć w doma, robić przy chałpie, prać i łoporzondzać wszysko, coby chopa poźni znodła. Inacy toby sie świat zwyrtnoł... I tak sie rychtyk kopyrtnoł...



Na bina włazi fetny farorz. Słazi powstaniec z babom. Farorz stoji, łotwiyro brywiorz i rzyko, roz za kedy grozi palcem Omie.



OMA:

Do szkoły to żech miała ze dwa kilometry piechty za drogom. Szkoła stoła we Woszczycach, Królówka była za mało, coby w ni łuczyć dziecka. Tukyj ludzie wdycki mieli pod gorka... Nic sie niy pomiyniło, pra...

Wdycki my sie śpiychali do tej szkoły abo kościoła. Nale podwiela[2] sie przylazło ze szkoły, trza było gibko krowy łodbyć, iś snimi na pasionek[3] abo cosikuj inszego wyporzondzić na dziydzinie[4]. Tosz skisz tego nazot my sie niy śpiychali do dom... Żodne ciubaryki[5] s nos niy były, wdycki my wiydzieli, co w doma robota na nos czeko... Tusz wandrowali my, smykali sie, kaj ino szło... Czesta[6] ku Królówce szła bez las, nale kole stowów. I dziwejcie sie, poradza se spomnieć, jako sie niykiere, te rybniki[7], kaczoki, a glinioki mianowały, ano: Mostownik, Stodrobelnik, Warszowka, Baraniok, Piosek Wielki i Maty, Farski Stow... Tosz kompali my sie w nim bez lato... A w lesie zbiyrali my maliny, łostrynżyny... Dziki gruszki... Nale łazili my tysz na chaby i bralimy ze sadów jabka, śliwki... A chopcy sie spinali po gojach, ścigali sie, ftory wyżyj wylezie... No ja, jo tysz próbowała... Zy mie świyntej by niy srobili... Ani s moich kamratów... Pochali my całom bandom i w żodyn roz[8] niy śpiychali my sie do roboty przy chałpie.



Farorz dziwo sie na Oma.



OMA:

No ja, wiym farorzyku. Pamiyntom, coście mie sprzezywali, spominom se to... Szło to tak... Siedziałach ze starszom kuzynkom Anielkom w kościele... Farorz godoł i godoł kozani, i niy poradzioł wyłonaczyć, ło co Ponbóczkowi sie rozchodziło... Plontoł sie borok i plontoł, srobił sie cały czyrwiony po pysku. Podany był coroz barżi do radiski[9]... I dali erklerowoł, nale niy wiedzioł jusz, ło czym beblo... A ludzie jusz spowali... ziywali... Naroski zaczanach lotać po kościele... Nogi s rziciom mie bolały łod tego siedzynio w ławce, tusz jak to bajtel, chciałach se polotać... Ino polotać... Dyć było mi możne ze śtyry roki... No i fajnie mi sie tupało, echo na fol sie niosło po cołkim kościele. Tupałach a tupałach, wiela wlazło... I rada lotałach lod jednego ołtorza ku drugimu... Farorz rychtyk stracił wontek, zaczon jynkotać[10], a ludziska zaczani sie chichrać... Kościelny, borok, mie gonił wele wszyskich ołtorzy, bo mu farorz kozoł, nale niy łumioł mie chycić... A w doma zaś haja... Chopcy dostali po rziciach, bo mieli na mie dować pozór... Nale jako to szło łupilnować tako dziołszyca, takigo rojbra? Takoch była, pra, farorzyku?



Farorz kiwie gowom... Na bina wlazuje powstaniec, stowo kole farorza, dziwo sie na niego, marszczy brwie, łodwraco sie bokym. Farorz wzruszo ramionami, tysz sie rziciom łobraco do łonego.



OMA:

No ja, mój łojciec z Hazokem, to je z farorzem Zajoncem, sie niy ciyrpiyli... Mój łojciec, wielki Polok i powstaniec, a farorz, kery z Łopolskigo musioł ponś po podziale Górnego Ślonska w 1922 roku. Pieron wiy, czamu sie żarli, kej i farorz był za Polskom i skisz tego musioł łuciekać, bo jego parafia łostała po niymiecki stronie. Możne inacy na to wolno Polska sie dziwali, kożdy mioł swoja i kożdy mioł praje, jak teroski, pra?



Farorz i powstaniec łobrucyni zadkami, filujom na sia po leku.



OMA:

Łojciec wdycki łaził na wielkie, na suma, matka na ranne, bo łobiod dzieckom trza było łuwarzyć... Łaził, rzykoł, nale farorza łunikoł... Po kolyndzie wielybniczka toch samach z matkom i bratami witała, łojciec wdycki z chałpy natynczos wybywoł... Przali my farorzyczkowi, dyć nos krzcił, komunia dowoł i spowiadoł w suchatelnicy... Katechizm erklerowoł nom s ambony, w kościele, bo hań hormija dziecek przyłaziła – a tych rojbrów, skierymi se niy poradzioł, wołoł na ambona i na swol proł po gymbie. „Jak cie strzelam bezta paliłam” – padoł po swojimu, bo przyszeł z Łopolskigo. Nale nikej żodnego niy zeproł... Przoli my łonymu durś, na kozaniach neprzod prawił ło Ponbóczku, a zaroski pota padoł to o przyrodzie, zwierzyntach, ło świyntej Ziymi, kaj kiejsikuj pontowoł[11]. My, dziecka z Królówki, radzi my suchali tych światowych historyji... Nikej sie nom niy śniło, iże kaś dali pojadymy... Do nos była ino robota i robota... Do roboty my byli wyłonaczyni... A kaj życi było, jo sie pytom? Dyć nom sie tysz cosikej noleżało, pra?!



Muzyka, łorgany, farorz i powstaniec słażom z biny w rostomajte strony, kożdy łosobno.



OMA:

No ja, miałach wom pedzieć cosikej ło tych powstaniach, prowda...



Na bina włazi powstaniec.



OMA:

Łojciec – wielki Polok s niego był, pierzinie. Łu nos w chałpie prawiło sie ino po polsku, ja, moji łojce znali niymiecki ze szkół. Nale godali f nim, kej niy kcieli, coby dziecka wiedziały, co łyznowajom.



Powstaniec spoziyro na Oma.



OMA:

Jeronie, doczkej, jo tukyj rozkazuja... Łojciec, tyś jusz komyndyrowoł we powstaniu, pra...



Powstaniec salutuje, stoji na baczność.



OMA:

Wiysz co fater... Poczytom ci, cożech ło cia naszkryflała we ksionżce...



Oma wyjmuje kniga i czyto:



Idzie pedzieć, co we Królówce życi kulturalne kwitło kej łonka na wiosna. Chociosz była to nojmyjszo dziedzinka w parafii woszczycki, dycki była w łonym do przodku, do porzondku zrychtowano.



OMA:

Mom praje, łojciec? Było tak?



Powstaniec kiwie gowom.



OMA CZYTO DALI:

Wszyske fajry łorganizowoł nasz fater, Ludwik Pisarek, kery sie mianowoł wielkim Polokem (chociosz mały był, nale dociyrny pieron). Dziynka niymu już za kajzyra Królówka była bastionym polskości i promiyniowała przoniym ku Polszcze na cołko łokolica. A za Starej Polski rychtyk fajerowali my we Królówce a na Woszczycach polski narodni świynta. Kożdego roku, na trzecigo maja, mój fater łurzondzoł festelny pochod we Woszczycach dlo cołkij parafije. Szło hań łoboczyć powstańców z fanami, strażoków, grubiorzy i inszych, no i młódź, harcerzy, a i szkolorzy tysz... Jak tysz miyjscowo ludność.

OMA:

No take były czasy, pra, łojciec?



Bez bina przełazi grupa powstańców, młodzieży, ludzisków z fanami, śpiywajom piosynki powstańcze. Oma i powstaniec sie no to dziwajom.



OMA:

Pamiyntom, łojciec, jak żeś jechoł na koniu na samym przodku, naleś był wysztrychniony, galantny, jerrrrroonie... Matka aże blyskała ślypiami za cia, fater... Dyć to pamiyntosz?



Powstaniec kiwie gowom, że pamiynto.



OMA:

Doczkej, dali ci poczytom, cożech jo, twoja cera, ło cia wyłonaczyła...



Łoblykoł sie zowdy w mondur galowy ze wszyjskimi medalami, jake dostoł za udzioł w powstaniach...



To jakeś jechoł na tym łonym koniczku...



W kożde norodne świynto przemowioł gorko do zgromadzonych z balkonu we centrum wsi.



Tyś, fater, mioł rychtyk godane...



Był śniego festelnie dobry godocz[12], przemowioł dugo i z przekōnaniym, bez jakich ino zapisek.



Tyś mioł łep, fater, jerzinie...



Ludwik Pisarek był znany w cołkim krysie pszczyńskim ze swojich gorkich, patriotycznych godek, potrefioł zruszać do płaczek hormija ludziów naros...



Prowda to była, muter niyroz to spominała, jusz po twoji śmierci, łojciec... Bo bez wojna to my mieli rychtyk poniywiyrka... Nale ciebie juże z nami nie było...



Powstaniec słazi po cichuśku z biny. Zapado ćmok, ino Oma je łoświetIono.



Czyto dali:



Kożde norodne świynto za Staryj Polski sztartowało łod mszy świyntyj w kościele farnym we Woszczycach i tym łonym wielkim pochodym. Popołedniu był tref miyszkańców wsi na sali w gasthausie łu Bańczyka na Królówce. Roczyli[13] hań ludziów grochówkom z wusztem i ślonskim kołoczym. Wszysko to rychtowały siodłoczki s Królówki.



OMA:

Łojciec! Kajś je?



Cisza.



OMA:

Fater, kajżeś poszeł?

GŁOS POWSTAŃCA ZZA BINY:

W 1918 roku, w grudniu, kej ksiynża larmowali[14] z ambon, iże to je grzych śmiyrtelny, jak kto niy pońdzie welować do konstytuanty niymiecki, jo żech namowioł ludzi, coby niy szli. Łorganizowołech mityngi we Suszcu, Zgoniu, Gostyni, Orzyszu i we Woszczycach. Przyszło hań z tysionc ludzi. I mie suchali, pieronie, niy tych maślanych, niymieckich farorzyczków.



Na bina włazi hyrski[15] powstaniec.



OMA:

To je prowda, to mi muter prawiła... Pamiyntom...

POWSTANIEC:

I jużech nazbiyroł z dwiesta chopów, kierzy chcieli sie strzylać ło ta Polsko. Podzieliłech ich na sekcje, plutony... I dali żech namowioł inszych za tom Polskom... W Godni Świynta w 1918 roku, jakech wołoł do ludziów, co trza Polszcze przoć, stoło wele mie sześćdziesiynciu grynszuców[16], z karabinami i handgranatami... Łostatek niymieckich wojoków walił śniygem w łokna gasthausu... Nale co to dało? Nasi ludzie sie niy boli. Przyśli... Sala była pełniuśko... Suchali mie, pierzinie, suchali... Nojlepszy mityng, na jakim żech agitowoł za Polskom.



Na bina włażom grynszuce i łobtoczajom powstańca. Oma wylynkano stowo.



POWSTANIEC:

Jeszcze lepi było, kej Niymce wyłonaczyły dupny wiec we Suszcu dlo Polokow, po polsku. No jo tam poszeł, we sali łu Badryjana to było. Rosprowioł hań i namowioł za Niymcami jakisikej wojok. A jo godoł ino ło tym, co Polska nom przaje i żech wygroł. Ludzie mie poparli i wygonili tego łonego wojoka z jego kamratami. Farorz Pampuch som, pieronie, citnoł, bo sie boł, co go wyniesom... Wiela by szło ło tym godać… Jeronie...

OMA:

Wiym, łojciec, żeś jeszcze kupa tych wieców wyłonaczył...

POWSTANIEC:

Prowda...

OMA:

Tyś i sondów sie niy boł... Dyć cia w Mikołowie stroszali, co cia zamknom w hereszcie skuli tego, coś sprowił[17] trefiyni[18] pełowioków na grubie Brada, we cechowni...

POWSTANIEC:

Prowda prawisz, dziołcha...

OMA:

I juzaś polsko władza żeś tukyj skludzoł. Dyć w 1918 roku, w grudniu, zrychtowołeś z inszymi kamratami Rada Ludowo w Warszowicach, kerej żeś łostoł prezesym...

POWSTANIEC:

Pra, szli my łod chałpy do chałpy i sbiyrali datki na łodbudowa Polski na Górnym Ślonsku.

OMA:

I tak sie zaczyno przygotówka do powstanio...

POWSTANIEC:

Spomino mi sia, kej my lipy sadzili...

OMA:

A skisz czego, łojciec?

POWSTANIEC:

Kożdo lipa była kej powstaniec, kery szeł walczyć ło Polsko, była blank piykno i młodo... Fajniste, gryfne synki kciały sie prać ło swoboda, ło prawo do zocnego życio tukyj, na swoji ziymie...

OMA:

Poczkej, łojciec, cosikej ci poczytom... Ło tym żeś mi erklerowoł, kej byłach mało – skond sie hań te lipy wziyny... Piszom ło tym w „Powstańcu”, takim starym cajtungu, kery żech niydowno znodła... Poczkej, kajsikuj tukyj żech to ciepła... Jezderkusie, podziwejcie sie, cheba sie traca...



Oma sznupie w szluflodzie.



OMA:

Mom!



Oma łotwiyro cajtung, poprawio bryle i czyto... Powstaniec zamor, niy ruszo sia...



OMA:

W łońsko niydziela łodbył sie we Woszczycach, w krysie pszczyńskim, szumny fest sadzynio pamiontkowych lipów w siedymnasto rocznica historycznyj chwile słożynio przysiyngi bez dwustu powstańców na rynce komyndanta Pisarka. Podzioło sie to genau 3 kwietnia 1919 roku w lesie wele Zgonia na Chlyburadzie. Siedymnoście lot tamu nazad dwustu powstańców z rejonu VIII POW Królówka ło północy skłodało hań przysiynga przonio Polsce.



Oma łodkłodo cajtung, zdyjmuje bryle i przeciyro łoczy.



OMA:

Łojciec, jo to pamiyntom... Wzioneś mie, swoja cera, pokazowołeś wszysko – kaj żeście przysiyngali. Spominom se to... Wiela hań fanów niyśli, a ludzisków z całego krysu naściongało... Starosta, fojty, organizacje i chóry, kapele i muzykanty rostomajte... Godali, grali i śpiywali ło tyj Polsce, co ło nia walczyli... Co miała festelnie przoć Ślonskowi i Ślonzokom, pierzinie... Wierzyliście, co tak bydzie, i chwała wom za to, coście sie biyli ło nasza prziszłość...



Oma spoziyro na powstańca. Stowo i wyciongo ku niymu rynce kej jaki mały bajtel, cereczka do łojca.



OMA:

Łojciec, dyć my do kupy te lipy sadzili... Spominosz se to jedna, tako krzywo, tyś mi jom pomog do dziury wsadzić i zakopać... A potem tako szuuumno sie srobiła...



Bina sie zećmiła. Oma stoji, niy dycho, ino stoji. Powstaniec tysz stoji, nale kej dońdzie ku niymu grupa powstańców, łobruci sie ku nim, a łoni obtoczom go kołem.



POWSTANIEC:

Karbidki my mieli, pamiytnom. Cima było... A my hań na Chlyburadzie we dwustu chopa stojymy. I przysiyngomy Polsce przoć...



Powstaniec czyto rota przysiyngi, reszta za nim powtarzo. Rynce wyciongnione. Powstaniec dowo fana jednymu z grupy, łon bydzie przewodził. Żodyn nic niy godo. Grupa słazi z biny. Oma cołki czos dziwo sie na to z boku. Siado. Powstaniec stoji.



OMA:

No ja, prowda, znom to... Prawiłeś ło tym łonym niyroz, łojciec... Ta przysiynga łobserwowoł niymiecki konfidynt, wojok Grenzschutzu ze Zazdrości, pra... Judosz jedyn, pierzinie...



Na bina włazi grynszuc, stowo kole powstańca, dziwo sie na łonego, marszczy brwie... Stojom chwila, mierzom sie wzrokem.



OMA:

Nale psinco ci srobili te chachorski podciepy... Łuciykżeś do lasa...



Powstaniec gibko słazi z biny.



OMA:

A nos, lasoków, tak gibko niy znojdom, pierzinie... Lasy tu u nos szumne... Tosz cie mogli szukać i szukać...



Grynszuc rozglondo sie, udowo, iże czegoś szuko, i słazi z biny z tej strony, kaj na niom wloz.



OMA:

Gówno znodli... Ani za piyrszym, ani za drugim, ani za trzecim razym pod Anabergym... Niy dali rady nom, Polokom. Przy plebiscycie jusz my wiedzieli, co ta Polska za niyskoro do Królówki i Woszczyc przidzie. A te niymiecki chachory, kierzi nos niypoważali, se stond póńdom. My ino chcieli być na swoim, a niy coby cudzi durch nom roskazowali... Dyć my tu gospodarzymy, tukyj na Górnym Ślonsku, pra?



Oma wyciongo heft z szuflody.



OMA:

Łojciec, jo to wszysko spisała, coby ludzie wiydzieli i coby niy zapodzioli pamiyńci ło wos, powstańcach... Ja, prowda, wojna to je przeklynty czos, nale przyłazi tako chwila, co sie inacy niy do pedzieć tym łonym, kierzi nami poniywiyrajom... To było, minyło... Nale ludzie winnowaci wiydzieć, czamuście sie prali ło ta Polska, kiero Ślonskowi i Ślonzokom przoć miała, pra?



Powstaniec kiwie gowom i słazi z biny.



Oma zapolo świyczka, zećmiywo sie leko. Oma siado i dumo.



OMA:

Mój łojciec był zamynczony. Musioł se som grob wykopać... Jezusie Nazaryjski!!! Niymcy, kierzy tu wlyźli w 39, łoni to wyłonaczyli... Ludwik poszeł s Królówki ku Wyrom, poszeł z tymi chopami, co na Chlyburadzie przysiongli bie sia ło swoboda... Chycili łonych... Bili, kopali... Bez miłosiyrdzio... Niymcy jich katowali... Łojciec wykopać se grob musioł... Podpuszczali go: „Zawołej Heil Hitler, tosz cia puszczymy!”. Ludwik wiedzioł, co go i tak łubijom... Ryknoł: „Niech żyje Polska” – a te bezbożniki przestrzelili mu nogi, pota rynce. A gowa rozwalili kolbami... I ino go przyciepli ziymiom. Skludzili my go pota i pochowali na kirchowie we Woszczycach.



Cisza. Oma zdmuchuje świyczka, wszysko gaśnie. Kej sie zapolo światło (blysko), Oma klynczy, rzyko. Powstaniec podnosi jom z klynczek. I przytulo. Przaje, jak Polska Ślonskowi miała przoć...





BEDŁA

Wojciech Szwiec

Jak głupio czyni człek, co z kałuży pije,

Nie widząc fontanny, która w domu bije.



Angelus Silesius, 1675



BINA PIYRSZO



Na leżance siedzi Roman, jest to chop trocha glacaty, trocha rubawy, trocha do żodnego nie podany. Kole 50 lot stary. Roman siedzi przed telewizorym, trzimie w pazurach pilota i cyko. Kawa już wypił, cygaretów nie kurzy, to mu sie trocha mierznie.

Do izby włazi baba kole 50 lot staro, ale jeszcze dość fajno. Idzie pedzieć, że jest jeszcze 50 lot młodo, mianuje sie Aniela.

Tapczan, abo leżanka, stoi w izbie naprzeciwko telewizora. Pomieszkani je tak zbudowane, że widać łokno i kawał placu za łoknym. Widać droga, po kieryj roz za jakiś czas jedzie auto, i chodnik, po kierym łażom ludzie – dość czynsto z psami, kiere sie czasym zatrzymują, żeby sie wyjscać. Nojlepij, jakby zamiast łokna projektowano tu przodzij nagrany film.



ROMAN:

Nic nie grajom w tym telewizorze. Durś yno ło tych warszawskich gównach, kiere im z omsów i gulików do Wisły wybiło.

ANIELA:

To pocykej yno.

ROMAN:

Jedno i to samo...

ANIELA:

Widza, że ci sie mierznie, idź sam do garażu abo do pewnice.

ROMAN:

Na wieczór pońda, nie byda piwa pił przed połedniym.



Łoroz pokazuje na telewizor.



ROMAN:

O! Wejrzyj ino! Zaś tego Gorola pokazujom, co z naszyj, ślonskij, listy sztartowoł do syjmu. Szakieciorz!

ANIELA:

Zaczym żeś poszeł na pyndzyjo, godołeś, że to dobry chop.

ROMAN:

Bo powiadoł, że nie zawre żodnyj gruby, a jo chcioł pyndzyi na Bolesławie doczkać, a nie smykać się po Budrykach abo Wujkach. Terozki mom to w rzici.

ANIELA:

Gruba to nima cołkie życie, znojdź se jakiesikej zajyncie, możno jako robota. Łazisz zmierzły po chałpie i mie yno nerwujesz. Tu mosz cajtung osiedlowy.

ROMAN (zły wyciągo rynka i chyto tyn cajtung):

Dej ta hadra. (czyto): „Przy Plantach”? „Gazeta osiedlowo” zmiyniyli miano?

ANIELA:

Roman, pojakimu?

ROMAN:

No dyć nazywała sie „Trzidziestka”.

ANIELA:

Dwa lata tymu nos zdekomunizowali, a ty sie dziwosz? Nima już osiedla Trzydziestolecia PRL!



Biere krziżówka ze stoła i wychodzi z izby.



ROMAN:

Nima? I skuli tego cajtung tyż zdekomunizowali... i niy śmiy sie mianować

„Trzidziestka”? O jeronie! I co łoni tu piszom? Wybory do rady osiedlowyj – szukomy nowego prezesa naszego osiedlo? Co za ciule! Czytałaś to, Aniela?

ANIELA (z daleka):

Nie słysza, co godosz, jestech w haźlu!!!

ROMAN:

Bydymy mieć sam na placu wybory! (czyto durś): Na szajsplacu za osiedlem nie bydom budować garaży. O, jest krziżówka, możno bydzie łatwo.

ANIELA (wchodzi):

Pojakimu nie bydzie garaży?

ROMAN:

Czy jo wiym... Ekologowie sie nie zgodzili.

ANIELA (siado kole Romana i chce mu wziąć gazeta):

Dej mi tyn środek.

ROMAN:

Co ci sie ło te garaże tak chechle?

ANIELA:

Nie. Wcale, rada bych wiedziała.

ROMAN:

Jezderkusie, tak tu piszom, richtik ekologowie sie nie zgodzili skuli tego, że psy z bloków nie bydom miały kaj chodzić srać i ten szajsplac, kaj miały stoć garaże, jest dlo tych psów pierońsko ważny.



Łoroz słychać ujadanie psa i słychać, jak po siyni schodami na dół leci jakiś kundel i robi pierzynowe larmo.



BINA DRUGO



Roman siedzi przed telewizorym i ziywo, kole niego Aniela durś sztrykuje. Z telewizora słychać głos jakigoś polityka, kiery tuplikuje, że skuli LGBT terozki chcom bajtlom robić seksualizacjo.



OFF:

„Nie możemy się zgodzić na seksualizację naszych dzieci przez środowiska LGBT”.



ROMAN:

Bydom sie kozać bajtlom macać, skuli tego zesmolonego LGBT bydom same pederasty i zboczyńce.

ANIELA:

Ja. Ty sie na tym prawie znosz?

ROMAN:

Toć sie znom. Wejrzyj se na swoigo synka, chciałabyś, żeby mu wtoś tuplikowoł, kaj sie mo macać? Doczkej, aż Marcinek przykludzi jako lipsta. A nie chcesz wiedzieć, co zrobia, jak łona sie bydzie mianowała Łukasz abo Tomek!

ANIELA:

Musza ci pedzieć, że twój synek mo już dziewiyntnoście lot i psinco ci do tego, jak sie bydzie mianować jego frela. Jestech ciekawo, kaj łon sie zaś smyko!



Za oknem widać zbliżająco sie do bloku postać – to Paulek z epom z Tesco. Paulek włazi do siyni, klupie, a potym odmyko drzwiyrza jak u sia.



ROMAN:

Cześć szwagier, dobrze, żeś już prziszoł, bo sie tu zaczynomy z Anielom wadzić.

PAULEK (od progu):

Roman, cześć! Czytołeś cajtung?

ROMAN:

Ja. Łostatni roz!

PAULEK:

Pojakimu?

ROMAN:

Bo nazwa zmiynili i sie skuli tego gorsza.

PAULEK:

To je mało ważne. Ogłoszynie je ważne – czytołżeś?

ROMAN:

Ja.

PAULEK:

No i...?

ROMAN:

I co?

PAULEK:

Ty żeś jest nojlepszym kandydatym na szefa rady osiedla. Mosz dużo czasu, mosz prezencja, robiłeś na grubie i jeszcze dodom, że dobry z ciebie katolik, bo twój łojciec był kościelnym.

ROMAN:

Czy jo wiym! Aniela, możno tyn twój bracik dobrze godo?

ANIELA:

Łod kiedy wyście som takie kamraty? Paulek, ty mosz chyba we gowie nasrane i nieuklackane.

ROMAN:

Dej yno tyn cajtung, możno tam piszom, kaj sie trza zgłosić.

PAULEK:

Dyć jo cie już zgłosił, bo wiedziołech, że sie zgodzisz. Łostana szefym twoigo sztabu wyborczego.

ANIELA:

Ale to trza mieć trocha pojęcie o świecie, a tyn cep yno przed telewizorym siedzi. Romek, przeczytołeś możno kiedy jako książka? Jak żech je z tobom od dwudziestu lot, toch cie jeszcze przy czytaniu niy widziała.

ROMAN:

Toć, czytołech tako nie za rubo – „Puc, Bursztyn i goście” – i musza ci pedzieć, że richtik nie była ciekawo. Jo mom za to szeroko wiedza o świecie, bo oglądom telewizor.

ANIELA:

Mosz poglądy polityczne choby urwany na borsztajnie kromflek: gupie, zacofane i żodnymu do szczynścio niepotrzebne. Siedź se, chłopku, lepij w doma. Nie musisz sie toplać w kałużach i marasie lokalnyj polityki.

PAULEK:

Ciszewski tyż sztartuje! Już plakaty wiyszo!

„Dobro osiedla twego tylko w rękach Ciszewskiego!”. Tak napisoł!

ROMAN:

Bernat Cipa sztartuje?

PAULEK:

Nie godej na głos! Jego łojciec zmiynili nazwisko na Ciszewski jeszcze w latach dwudziestych.

ROMAN:

Jakby Poloki tu sam nie przyszli i nie zrobili porządku, to w co drugij chałpie by Cipy miyszkali na przemian z Chujami!

ANIELA:

Jak ty szpetnie godosz!

ROMAN:

Jo swoje wiym, mie to tatulek godoł. Jak na Gniotku łojce miyszkali, to żeby dońść do Cipów, trza było przyńść bez Chujowe pole. Poloki prziszły, nauczyły ich normalnyj godki i już żodyn nie chcioł sie tak mianować. Kożdy zmiynioł.

ANIELA:

Co ty to opowiadosz za stare pieczki!

ROMAN:

Bo Bernat Ciszewski vel Cipa to dziad zesmolony i cygon pierzyński! Jaa... a do tego komunista!

PAULEK:

Możno mu utrymy kichola? Jak wygrosz wybory, to pokożesz mu, wto na tym osiedlu rządzi – dziod eli jego tasza.

ROMAN:

Toć! Zarozki ida sie zapisać, byda kandydatym opozycyjnym, zrobia tu sam porządek.

ANIELA:

Doczkej, doczkej, jak cie kole szynku po pysku wyszczylajom, to ci przyńdzie.

ROMAN:

Dyć sama godosz, że musza mieć jakiesikiej hobby. Jo we bloku pultów chować nie byda! Marki we klaserach tyż mie nie ciągnom. Jo musza działać, i byda działoł. Jak trza bydzie, to byda jak tyn nowoczesny poseł, kiery sejmik oddoł za wysokie stanowisko! Byda jak Lis! Uwidzicie!

PAULEK:

No to terozki jako działacz musisz zrobić analiza elektoratu.

ROMAN:

Mom ich w rzici. Łoni majom na mie głosować i szlus. Jo nie byda nic analizowoł, bo nie poradza.

PAULEK:

Beztuż musisz mieć swój wyborczy sztab. Jo byda twoim asystyntym, a Aniela bydzie malować plakaty. Aniela, co tak na mie filujesz? Dyć pomóż swoimu chopu, sam żeś przyrzykała przed farorzym, że na dobre chwile i złe. Terozki idom te dobre!

ANIELA:

Jo sie tego właśnie lonkała.

ROMAN:

To do roboty. No a co z Marcinkiym, dyć łon tyż może nom pomogać! Na kogo mom liczyć, jak nie na swoja familio?

ANIELA:

Możno zaroz przidzie i nie bydzie sie długo smykoł.

PAULEK:

Kożdy bydzie mioł coś do roboty. Terozki trza pomyśleć, wto na ciebie bydzie welowoł. Na naszym osiedlu miyszkają pospołu i Ślązoki, i Gorole. Ślązokom musisz godać tak, żeby sie czuli jak u siebie. Dyć to je jeich haimat i sami muszom zadecydować, jak bydzie sie żyło na tym osiedlu, i żodyn tego za nich nie zrobi. Jednako Gorolom musisz godać, że som dlo społeczności fest ważni, a to, co robiom i godajom, mo wieli sens. Musisz im sie przychlybić i pedzieć, że Polska to jest bardzo dobry kraj i tuki tyż je Polska, tako Polska, richtik Polska od Hanysów i od Goroli.

ROMAN:

Jo dobrze wiym, wto bydzie na mie welowoł! Kożdy sam! Dyć żodyn nie chce, żeby tyn zesmolony, pierzyński ormowiec Cipa wygroł!

ANIELA:

Jo sama sie jeszcze zastanawiom, czy na ciebie welować. Na pewno za tobom bydom Paulek i Eelis, te dwa chopy, co miyszkajom nad nami, Krawczyki z naprzeciwka i Potyloki z drugigo sztoka. To chyba jedyni z naszyj siyni, kierym jeszcze żeś niy naubliżoł. Już terozki moga pedzieć, że Walino z trzecigo sztoku na pewno za tobom nie pońdzie, boś kopnoł do rzici jeji psu.

ROMAN:

Anielko, dyć wisz, że jo nima rod tym zasranym psom.

PAULEK:

Ludziom trza pedzieć yno to, co sami chcom usłyszeć.

ROMAN (skruszony):

To wom powiym, że nie zagłosujom na mie tyż: Cila z drugigo sztoku i Faruga, tyn z trzecigo bloku. Ryczołech po nich, że ich psy srajom po chodnikach i pedzieli mi w łostudzie, żech je gupi i nima, żech miłośnikim zwierząt...

ANIELA:

Ja, ponoć żeś starego Farugi gonił i chcioł w niego tym gównym ciepać! Całe osiedle o tym godało!

PAULEK:

Beztuż muszymy ocieplić twój wizerunek.



Patrzy za łokno – idzie chodnikiem młody synek. Ciśnie ku siyni.



PAULEK:

O, idzie Marcinek, dopomoże nom.



Za oknym widać synka w czerwonyj bluzie z kapucom, idzie ku siyni. Obleczony jest tak, jak sie kożde młode karlusy oblykajom, czyli byle jak. Chnet we antryjyu otwierajom sie drzwiyrza. Synek seblyko szczewiki i ciśnie ku izbie.



ANIELA:

Marcinek, puć sam, łojciec musi z tobom godać.

MARCINEK:

Jo nic nie napochoł, pojakimu?

ROMAN:

Synek, chnet twój łojciec łostanie prezesym tego osiedla i w kożdym bloku, na kożdym sztoku musi wisieć moj bild z mojom gymbom i hasłem wyborczym.

MARCINEK:

Tata, jo cie prosza, nie rób cyrku. Jak jo sie na placu pokoża, tako siara...

ANIELA:

Dej pokój, synek, dyć kożdy ci bydzie zowiścił, że mosz takigo ważnego łojca. Weź z meblościanki, tam na wiyrchu je knipsaparat, zarozki zrobiymy fotografka.

MARCINEK:

Mama, łosmól tego starego klamora, zarozki mu fajno fotografka zrobia moim mobilniokiym.

PAULEK:

Roman, to idź sie przeblyc w ancug, yno weź wybiglowano hymda i binder.

ROMAN (wyłazi z izby):

Dyć wiym, przeca nie byda łaził choby walcman.



BINA TRZECIO



Siedzom w izbie Roman, Aniela, Marcinek i Paulek. Marcinek ustawio statyw, a na statywie mobilniok. Paulek siedzi przy laptopie i durś coś klepie choby na klawiyrze. Aniela poprawio Romanowi binder, a Roman stoi choby mamlas. Za łoknym widać porozwiyszane byle kaj plakaty wyborcze, na kierych widać dziób łod Romana.



MARCINEK:

Jo już je fertig, zarozki mogymy nadować na cołki świat.

PAULEK:

Jo tuki tyż mom pochytane. Roman, na twoim profilu zalogowało sie już chyba cołki osiedle.

ANIELA:

Jeronie... yno nie fanzol gupio. Cobyś jakij łostudy niy narobił.

ROMAN:

Spokojnie. Aniela, jo już je wyluzowany, zarozki im pokoża, wto tu rządzi!

PAULEK:

Pamiyntej, musisz ich tak fajnie cyganić, jak to yno ci z telewizora poradzom! Zaczynomy, robi sie nieskoro.To sztart.



Roman siedzi przed kamerą (mobilniokiym). Na wiyrchu obleczony w szakiet z ancuga, mo tyż binder, za to poniżyj pasa mo galoty z owerola, kierych i tak w kamerze niy widać.



ROMAN:

Witom wos piyknie roztomili miyszkańcy naszego osiedla. Nazywom sie Bedła Roman – znocie mie sam wszyscy. Raduja sie poparciym moich somsiadów, bestuż jestech nojlepszym kandydatem na szefa rady osiedlowyj. Chciołech wom w poru słowach opedzieć mój program, jaki mom. A mom taki (wyciągo kartka i czyto): Chciołbych, coby rada do kożdego czynszu dopłocała kożdymu lokatorowi 50 złotych. To je program 50 plus. Piniondze te pozyskomy od tych, kierzy majom psy, kiere duś szczekajom na siyni i srajom po trownikach i szczajom byle kaj. Zrobiymy z tym porządek! Kożdy zesmolony psiorz i jego zesmolony pies bydzie musioł co miesiąc bulić nom 200 złotych, a kiery niy bydzie płacił, dostanie mietła i bydzie śmiatoł plac! Zrobiymy z tym porządek!



Paulek macho rynkami, chyto sie za gowa i kiwo ku Romanowi.



PAULEK:

Miołeś przychlybić sie Gorolom, a nie straszyć!! Pieronie! Pieronie!

ROMAN:

Dalij! Uważom, że nasze osiedle jest i musi być otwarte na roztomajtych auslyndrów i uchodźców, beztuż rod byda wszystkim Gorolom, kiere tu miyszkajom. Zakoża im ubliżać. Bo najgorsze, co może być, to jak sie te nasze Gorole wykludzom nazot w boże strony i przidom Gorole cudze. Musza wom roztomiłe Gorole pedzieć, że tu jest Polska, i po to mój opa walczył w powstaniu, cobyście wy mogli przyjechać na Ślonsk i pedzieć, żeście som w Polsce i żodyn element animalny ani jakiś zesmolony Hanys z ukrytyj opcji niymieckij nie śmiy wom ubliżać! Zrobiymy z tym porządek!

ANIELA (szepcze):

Mosz to inaczyj napisane. Jeronie!

ROMAN:

Dalij! Kultura! Za moich rządów nie bydzie malowania po ścianach szpetnych słów. Kożdy mo dbać o swoja godka. Nie można używać niymieckich słów! Tu jest Polska! Dzieci nie bydom już sie mianować Brajan abo Dżesika, yno Krzysiu i Małgola. Ślonsk jest polski, jakby tu Polska nie przyszła, to durś kożdy by łaził bez Chujowe pole do Cipy, abo i nazot! Polska w sferze kultury nom dużo dała i mogymy z tych łask i dobroci korzystać! I korzystać bydymy. Zrobiymy z tym porządek!!!

MARCINEK:

Tatooo, godosz niy na temat. Wszystko ci sie pomatlało!!!

ROMAN:

Dalij! Kolejno ważno sprawa dlo naszyj społeczności to je seksualizacjo naszych bajtli i młodzieży. Bloki nasze stojom przy samym parku, w kierym rozgrywo sie sodoma i gomora. Mamlajom sie na ławkach, macajom po krzokach. A niykiere baby poseblykane do badykostiumów, bez lato, leżom po próżnicy i wystowiajom rzić do słońca! Muszymy tam założyć monitoring i durś filować, coby im było gańba! A krzoki muszymy wystrzyc, coby sie tam żodyn nie smykoł. Tak obroniymy nasze bajtle i nasze osiedle! Zrobiymy z tym porządek!!! Głosujcie na mie. Bedła Roman!



Aniela, Paulek, Marcinek trzimiom sie za łepy i nie poradzom spokopić, wto Romanowi tych gupot do gowy nacis.



BINA CZWORTO



Siedzom na tapczanie Aniela, Roman i Marcinek. Mody mo otwarto komputra i durś tam zaglądo. Aniela maluje pazury, a Roman sie jak zawsze nerwuje.



ROMAN:

Marcinek, kiedy bydom wyniki?

ANIELA:

Tak żeś sie zblamił, a jeszcze na co liczysz?

MARCINEK:

Na razie tu nic nima. Ale tato, tato, doczkej!

ROMAN:

Ja? Godej, godej! Wygrołech eli niy?

MARCINEK:

Raczyj niy. Tu piszom, że zdobyłżeś dwa głosy...

ROMAN (znerwowany):

Dwa?! Marcinek, Aniela – kiery mie zdradził? Kiery niy głosowoł?

ANIELA:

Jo musiała coś źle pokryklać.

MARCINEK:

Jo tam był trocha nieskoro i było zawarte...

ROMAN:

Jeronieee!!! Cipa wygroł!!!



Łoroz dzwoni mobilniok. Załomany Roman odbiyro na głośnogodającym.



ROMAN:

Nooo?

GŁOS:

Czy dodzwoniliśmy się do pana Romana Bedły?

ROMAN:

Noo, a o co idzie?

GŁOS:

Ja dzwonię z Warszawy. Obserwowaliśmy pana dynamiczną kampanię wyborczą, może zechce pan przyjąć zaproszenie i zasili swoją wiedzą i umiejętnościami nasz sztab wyborczy?



Kurtyna.





JEDNOAKTÓWKA PO POLSKU

Dejcie pozōr! Kōnszt yno dlo majorantnych! Roztoliczne sorōnstwa!

Irek Widera

Skuli tego, co akcyjo kōnsztu fōnguje we spôłczyństwie hiphopowcōw, persōny roz za kej frōnkajōm ôszkliwymi ausdrukami. Ôsobliwie idzie dosłyszeć wyrażynia: pierōnie, pierōmbol, psinco, nasarmater, pulok a inksze.

Kej ftoś je imfintlich, niech sie zawczasu przitko uszy. Ku tymu bohatyry słepiōm bez cołki czos biyr. Beztōż kej ftoś je fest imfintlich, niech sie zawczasu przitko uszy a zawrzi ôczy.



PERSŌNY (styknōm same przemianki):

YNKOT, SHAUOT, VŌNFARA – wszyskie persōny ôblyczōne jednako: jakle ôd ôwerola ze kapucami, bōnte treski, poprzeciyrane galoty ze krokiym wele klina, żarōwiaste, funkel nōwka adidasy; Shauot mo na gowie szyldōwka zwyrtniōno do zadku.



BINA – mikro sztuba we sztokowcu; ańfachowe naczynia – szrankwand, szeslōng, mikry tisz na krōtkich szłapach; zol wyłożōny panelami bez tepicha; borajstwo choby za Gomōłki. Na fynsterbrecie flaszki, zasuszōno bluma we dorniczce, na zolu pociepane bele kaj roztomajte szwory; bajzel choby za Gierka. Yno na szranczku porzōmny adapter, a wszyskie fachy ôd szrankwanda nafolowane płytami ze muzykōm.



Vōnfara roztopiyrzōny leży na szeslōngu. Szrajbuje coś we hefcie. Ôtwiyrajōm sie dźwiyrza i do sztuby ze szwōngiym bez klupanio wlazuje Shauot. Vōnfara ciepie heft za szeslōng.



SHAUOT:

Pyrsk, Vōnfara, staro pierdoło!

VŌNFARA:

Jo ci dōm pierdoło! Sie ôdezwoł... chop wyzgerny choby woda we szpilōngu!

JYNKOT:

Pie... pie... pie... Pierōmbol! Fōnfa... fafafafara! (we dźwiyrzach stowo drugi chop; trzimie żōłto epa z wymalōwanōm bożōm krōwkōm; idzie dosłyszeć szczyrkanie flaszek). Tyyy... żyyjeesz? Jo... jo... jo...

VŌNFARA:

Jo! Jo bych mioł niy żyć? Chopie! Po jakimu?

SHAUOT:

Cołkie dnie w dōma wysiadujesz choby jako ōmka dziewiyndziesiōnt lot staro ze tōm... (strzylo palcami)... No! Ôsteoperôzōm!

VŌNFARA:

Ja, Shauot! Tyś je cołki jak ôsteoperôza!

SHAUOT:

Egal! Ôsteoperôza czy inksze pierōństwo! Cwek w tym, co ôd jakiegoś czasu niy idzie cie, Vōnfara, nikaj na sidlungu trefić.

VŌNFARA:

Ja! Ty, Shauot, sie lepij niy ôdzywej. Sōm rajzujesz kożdy dziyń podug jednego mustru, jednako choby kōń ôd starego Czympki! Sztyjc yno: arbajt, ôd arbajtu do Kusia, ôd Kusia do muter poobiadować, a na wieczōr do tego lebra Kyjzy poszpilać na kompie abo do tyj szajdowanyj Nyszki ze Swadźbōwki poszpilać na czym inkszym...

SHAUOT:

Tōż terozki smolisz, Vōnfara, kej praśniynty! Możno i mōm cołki dziyń nafolowany, nale miarkuja przi tymu, co je louz na sidlungu. A już fest osobliwie, co sie wyrobio u kamratōw ze manszaftu.

JYNKOT:

No a jo... jo... jo cie tyyyż cho... ooo... pie niyyyy wiiiiiduja. Mo... mo... mo... mosz yyyyyfner?

SHAUOT:

Na pierōna ci yfner do biyra we biksie?

JYNKOT:

Joooo dziiisiej fla... fla... flaszkoooowe lajstnōł.

SHAUOT:

Jynkot! Mosz ty wszystkich dōma? Flaszkowe piynć czeskich drogsze ôd takigo we biksie!

JYNKOT:

Ja... aaa. Mo... osz reeeecht, nale fla... fla... flaszkowe stoło we aaa... aisszranku!

SHAUOT:

Ty sie piźnij w dekiel, Jynkot! Mōmy nowymber! Kebyś zaczōn słepać tyn biyr na placu, toby ci ôd szlagu pysk do flaszki przimorz!

JYNKOT:

Na... na... na drugi roooz sōm sie za... za... zaleecisz dooo Bieeedry! Ciu... ciu... ciu...

SHAUOT:

Dowej tyn biyr, a niy ciurlikej mi sam choby ćwiyrbel!

JYNKOT:

A yyyyfner?

SHAUOT:

A na pierōna ci yfner?! Zymby mosz? A ty, Vōnfara, skoż mi yno, cōż tak szkryflosz?

VŌNFARA:

A tam! Psinco niy szkryflōm!

SHAUOT:

Vōnfara! Możno mōm pora kilo za tela, nale ślypia mōm dobre! Heft żeś pociepnōł wartko za szeslōng, kej my wlazowali. Nale tyn filok cie wyzdradził... Chopie! Jo żech cie niy widzioł ze filokiym w gorści, ôdkōnd cie wyciepli ze arbajtszuli we dwatysiōncznym drugim!

VŌNFARA:

Tyś je ale świtniōny, Shauot! Ja! Jak jo we dwatysiōncznym drugim już kłod piyrsze rymy, to ciebie jeszcze fatry do szuli ôdkludzać musieli.

SHAUOT:

Ciebie się, Vōnfara, rymy ze rymōm pofyrlały!

VŌNFARA:

Dej pozōr, Shauot, cobych nie musioł spōminać, za kim na placu wołali Ciōmpa!

SHAUOT:

Wartko przestali, kej poczuli siyła szlagu (dziwo sie bez chwilka na zaciśniynto prawica)... Ô! A lewyj to jo sie sōm boja. Fto sie niy pochtoł zawczasu, mioł tref ze jednōm eli drugōm.

JYNKOT:

Jo... jo... jo tyż to wiidzioł!

SHAUOT:

O! Jynkot tyż to widzioł!

VŌNFARA:

Nale co?

SHAUOT:

No! Tyn heft, kery terozki leży zamotlany we pajynczyny za szeslōngiym!

VŌNFARA (bez chwileczka woży, co ôdpedzieć):

Heft?

SHAUOT:

Niy rōb się gupim, Vōnfara! Niy ma cie na sidlungu, dekujesz sie dōma, unikosz kamratōw. Co je louz? Zaś cie naszło?

VŌNFARA:

Naszło... (wezruszo ramiyniami) A eźli?

SHAUOT:

Jerōnie, Vōnfara! Tyś je ôporny choby Jynkot na robota! Godej ofyn!

JYNKOT:

Nooo, po... po... pochwool sie. Ôoonaczysz co naaa JuuuTuba, pra? Zee Caaauberym?

SHAUOT:

Ja! Wy tak zowdy po cichuśku, nic wielgigo, a za chwila... Dup! I szlagier fōnguje bez haltōngu bez pora miesiyncy! Wiysz... tyn ôstatni wasz kōnsek durch boruje mi mōzgownica! (napoczyno gymbōm udować szlagcojg) „Niy mōmy krzideł i beztōż niy furgōmy. Niy mōmy krzideł, blank nic niy mōmy. Niy mōmy aureole i szat biołych niy mōmy. Sztyjc sie ôbalōmy, i sztyjc zaś stowōmy. My sōm ludzie, niy anioły, choby jo, jo i ty”... Jerōnie! Za! Gry! Fni! Ste!

JYNKOT:

Ja! To bōł ale sro... sro... srogi szlagier!

VŌNFARA:

Weź ustōń, Jynkot! To bōło za starego piyrwyj! Cauber sztudiyruje, a jo... Jo mōm terozki blank fryszny ajnfal...

SHAUOT:

Co ty godosz? Ôszydzisz nasza muza! Pierōmbol! Chopie! „Klangoholika” to je przeca Twōj bajtel! Piytnoście lot nasarmater pōndzie? Weź ustoń! A Cauber co na to?

VŌNFARA:

Caubera widziołech ôstatnio bez lato! Cis wysztiglowany na wielkie ze takōm jednōm frelkōm...

JYNKOT:

Niyyy wierza! Ca... ca... cauber terozki do ko... ko... kościoooła lazuje?

VŌNFARA:

Kebyś uwidzioł ta frelka, to tyż byś sie nawrōcił! Padōm wōm. Warto grzychu!

SHAUOT:

Niy wierza!

JYNKOT:

Joo tyyż!

SHAUOT:

Niy wierza, co chyciłeś sie czegoś inszego! Klangoholika fōnguje bez piytnoście lot! I ty chcesz to terozki pociepnōnć? Wyzdradzisz kamratōw a nasza muza?

VŌNFARA:

Niy! To yno taki ainmal hib. Nale trufōm, co bydzie ôd tego lepszyjszy geld!

JYNKOT:

Ja! Sro... sro... srooogi?!

SHAUOT:

Przestōń fandzolić, Vōnfara, bez kwiotki, yno godej ofyn, cōżeś snokwił!

VŌNFARA:

Gańba mi trocha. Bydziecie sie potym lachać sy mie.

SHAUOT:

A wela my sie znōmy, Vōnfara? Bezma ôd kolybki. Jo niy ma przeca pośmiywny...

VŌNFARA:

Nō dobra!... Kōnszt rychtuja!

SHAUOT:

Ha ha ha!!! Posmoliło cie już na fest, ja? Ty? Kōnszt?

JYNKOT:

Ja... ja... jaaak tyn... Feeedro?

VŌNFARA:

Fredro! Spōmniało mi sie ô tym na ôstatni driker...

SHAUOT:

Ja! Zicołeś sie sam we tyj sztubie i ôroz ci sie spōmnioł Fedro?!

VŌNFARA:

Fedro?! Fredro, niy Fedro, Shauot! Tyn, co szrajbnōł „Zymsta”!

JYNKOT:

A niyma... Ma... Makuula to szra... szra... szrajbnōł? Czy... czy... czytoołech...

VŌNFARA:

Makula szrajbnōł „Pomsta”, a Fredro te piyrsze!

SHAUOT:

Doczkejcie, chopy, yno, bo coś nōm sie ta godka robi fest wodnito! Miołeś nōm, Vōnfara, wytuplikować, po jakimu ci wpod do gowy tyn pieroński kōnszt?

VŌNFARA:

Skiż tego, co musiołech wysiednōnć ze busa za lasym na Kamiōnce za jscaniym.

SHAUOT:

Jo cie zaroz pizna, Vōnfara! Możesz mi wyklarować, co mo jscanie na Kamiōnce spōlnego ze Fredrōm?

VŌNFARA:

Ze Fredrōm? Dej pokōj tymu chopu! Mie przi tymu jscaniu na Kamiōnce sie spōmniało, co ôńskigo roku, jakoś dwa tydnie przed Godnimi Świyntami, trefiłech do tyjatru...

SHAUOT:

Ja... Do tyjatru?... Weź ustōń, chopie! Pogrōnżosz sie coroz bardzij!

VŌNFARA:

Cōż ci to taki dziwne?

SHAUOT:

Ty a tyjater? Ja! Yhm! Pryndzyj modroka Pestki we szalu Gōrnika by szło trefić!

VŌNFARA:

Niy bydź podśmiywny, Shauot! Bez cufal hań trefiłech! Suchej! Matoush... Wiysz kiery?

SHAUOT:

Tyn lajermōn, co hań downij przeônaczył szlagier Jona Kyrczka na rap?

VŌNFARA:

Tyn sōm! To ôn terozki ônaczy nowo nuta. I ôdezwoł sie do mie bez messa. Umyślił sie mieć roztolicznych autorōw. No i zeszli my sie cuzamyn u ônego na Paderewie...

SHAUOT:

Doczkej yno... Jako autorōw? To Matoush niy poradzi szrajbować?

VŌNFARA:

Poradzi, nale... To mo być płyta nagrano yno blank po naszymu. A wiycie, po mojimu to Matoush szrajbuje tak bardzij po wasserślōnsku. U ônego to tako bardzij gwara ślōnsko niźli echt godka.

JYNKOT:

Jaaa! Naa kneefel pa... pa... pado guuzik. Jooo to wa... wa... wartko wy... wy... wychycił.

SHAUOT:

Jak ty, Jynkot, niy ustoniesz nōm pauzować, to braknie biyra, zatym sie dowiymy, kaj tyn pieroński tyjater ôd Vōnfary!

VŌNFARA:

Ôba mi sztyjc pauzujecie! U Matousha do szwortyj nic my niy wymyndykowali. Za to kista tyskigo roz dwa sie rozeszła. Ftoś zaszoł do skłodu, ftoś ikszy dobył z rukzaka jakoś parfinowano gorzałka, a mie to niy podłazi. Matoush siod do klawiyra i ôdfurgnōł na szlag. Zista a Karasol zaczli zolycić we ece, Jon śpiywać te swoje blusy, a Achim ze piyrszego Mauser43 coś zakurził i zaczōn deklamować Majakowskigo. Posiedziołech śnimi jeszcze chwilka i sebrołech sie na cug. Ôd Paderewy na bana doś daleko, a mie już na smyntorzu na Francuskij po tym biyrze zaczło ciś na wyntil.

SHAUOT:

Ty zaś ô tym jscaniu! Trza bōło...

VŌNFARA:

Ja! Na kerchowie pod dynkmalym?!

SHAUOT:

Do bibliotyki trza bōło wlyź ze jscaniym...

VŌNFARA:

Ja! Do bibliotyki?! We ôwerolu? Czyś ty ôcipioł, Shauot?

SHAUOT:

A cōż to takigo? Taki jedyn w ancugu pod bindrym maratōny loto. Po mojimu taki ôblyczōny na szportowo mo prawo lazować we ôwerolu do bibliotyki, pra? Godej, Vōnfara, po jakimu żeś do tego tyjatru trefił?

VŌNFARA:

Dyć ci klaruja bez ôstatnie piyńć minut! Iże mie jscanie brało i wiedziołech, co na bana na zicher niy zdōnża doniyś, a na Francuskij a Jagiellōńskij same stawiynia. Żodnych krzokōw. Naôbkoło yno same latarnie i tulma na busszteli. A ku tymu mi sie zdo, co jeszcze kamerujōm wele tych wszystkich srogich amthauzōw. Padōm wōm, gańba puloka dobywać, a jeszcze wiynkszo popuścić do galot. Tōż krocza wartko, skurczōny choby mie heksynszus trefił. Nale ôto dziwōm sie, po lewicy... co mōmy?

JYNKOT:

De... de... Decyymber Palac!

VŌNFARA:

Hipnoza! A hań gryfny wychodek! Urial, ausgus, woda, mydło. Same luksusy. Ciepło a wōnio. Wiym, bo my ze Cauberym hańdownij roz za kej lazowali do Hipnozy na sztudyntki filować.

SHAUOT:

Hipnoza! To wiym kaj! Wele tego epnego farorza!

JYNKOT:

Fa... fa... faroorza?

SHAUOT:

Tyn taki srogi dynkmal na pōjstrzodku placu. Chop w dugich szatach dziwo sie na stawiynie…

VŌNFARA:

Tyś je ale gupi Shauot, ja! Dyć to je Korfanty!

JYNKOT:

Kooorfanty bōł fa... fa... fa... farorzym?

VŌNFARA:

Jakim farorzym?! Zawrzyj sie yntlich, Jynkot!

SHAUOT:

A kiery normalny chop lazuje w takich dugich szatach? Yno farorze a prince za starego piyrwyj. Nale tyn ôd dynkmala na żodnego princa niy ma podany.

VŌNFARA:

Artysta, kiery tyn dynkmal ôbcyrklowoł, usōndził tak pokozać Korfantego i szlus!

SHAUOT:

We szatach? Te! Korfanty bōł LGBT?

VŌNFARA:

We takim dugim mantlu, niy szatach! Chopie! Mie to egal! Możno to je yno tako alegoryjo? Wiysz jako? Możno wyrobiocz chcioł ukozać, co Korfantymu lang zima bōło, kej ônego wywieźli do tyj Berezy... A możno ganz ańfach tyn rzeźbiorz niy poradził do porzōndku galot a strzewikōw wyônaczyć i beztōż woloł je schrōnić!

SHAUOT:

Smolić chopa! Ty mi sam lepij godej, co z tym tyjatrym, a niy bydziesz sie terozki zastawioł jakimś dynkmalym!

VŌNFARA:

Toż suchej a sztyjc niy pauzuj! Cisna wartko bez tyn plac dyrekt ku Hipnozie, klamkuja, a tukej zawarte na sztyry spusty! Pierōna kandego! Filuja wartko na wszystkie strōny i widza, co tulma gōwnym wyńściym wlazuje rajn do Decymber Palaca. Aby tela! Padōm, cisna hań, bo we takim srogim stawiyniu musowo bydzie jakiś ôtwarty haździel. Wartko po słodach na wiyrch, hań, kaj lazurom te wszystkie ludzie. Dalij na prawica. Przeciskōm sie bez ta tulma. Smolić, co jo jedyn we ôwerolu, a inksi w mantlach. Ciśnie mie jak pierōn, jeszcze chwilka i popuszcza. Filuja za dźwiyrzami ôd haźla i bez cufal wlazuja na jakiś sztand. Sztuchōm sie rantym plata ôd szrajbtisza we pacharzina, czy pacharzinōm ô plat. Egal! Na zol ślatuje pora buchōw, a jo prōbuja jakoś wyzgernie to, co jeszcze furgo, pochytać. Jedyn buch chytōm nale niygramotnie i prawicōm ściepuja przi tymu trzi inksze. Ku tymu świtōm te, kiere pospadōwały przodzij. Tako frelka we strzewikach na wysokim kromfleku ô mało wiela niy ôbklojzła, kej nastōmpiła na jedna. Za sztandym tyrczy taki chop we siwym cwitrze i ze srogōm machōm buczy coś, co mōm sie dować ale pozōr. A dyć jo sztyjc dowōm pozōr. Jak jo bych sie niy dowoł pozōr, to downo by mie jakie chachary pogōniły. Już mōm chopu frōnknōnć jakim ausdrukiym, nale akuratnie bez cufal widza dźwiyrza ôd wychodka.

SHAUOT:

A jo dalij, Fōnfara, niy widza, kaj tyn tyjater!

VŌNFARA:

Doczkej, chopie. Już widza te dźwiyrza, już chytōm za klōmka, aże ôroz czuja na plerach czyjaś gorść. Zwyrtōm sie dopolōny i widza srogigo glacatego chopa we brylach, kiery chyto mie za ramie i kludzi ku takimu ôkiynku. „Pan zostawi kurtke w szatni”, pado. Dziwōm sie na chopa. Piyrszy roz ônego na ôczy widza, nale dwa razy taki jak jo, gorści choby pecynki, a macha lagramyncko, kejbych ônymu fatra cyjōm zatrzas. Wadził sie z takim niy byda, pitać tyż ciynżko, bo mi zastawił cołki tyn wōnski antryj. Haździel coroz dalij, bo chop mie ciśnie ze szwōngiym przed sia ku tymu ôkiynku. Myndykuja wartko, co je sam tak rychtig louz. Filuja naôbkoło. W cołkij siyni wōnio fest roztolicznymi parfinami, a ôdy mie ciōngnie biyrym, cigaretami a przepocōnym treskiym. Jakeś chopy w szaketach pod bindrami, gryfne baby ôblyczōne w szumne klajdy choby na niydziela. Żodnego larma, szkamrajōm yno, witajōm jedyn drugigo, rozdowajōm kusiki, roz za kej forskajōm śmiychym. Padōm wōm, zocnie a szykownie choby we kościele na wielkim.

SHAUOT:

Tego niy poradza za pierōna spokopić! Jak idzie dziyń w dziyń lazować we ancugu? Przeca to je fest niyzdrowe. Binder ciśnie na karku, hymda przi sztulpach lang uciorano i na zicher pacharziny sie poradzōm przepocić. Taki ôwerol je przeca bardzij porynczny. I ô wiela bardzij szykowny. Jednako zdatny do arbajtu, na szpilplac, na zolyty, a na impreza tyż!

VŌNFARA:

Mi sie zdo, co te chopy sōm rade tymu ôblyczu. Za to mie wtynczos niy ma nic do śmiychu, bo haździel coroz dalij, a mie już blank napiyro. Chop mie uwziyncie ciśnie i durś coś tam smoli ô ôddowaniu jupki. Padōm sie, chop niy dowidzi abo co, bo jo przeca żodnyj jakle niy mōm, yno tyn ôwerol ze kapucōm. I tak rychtig to jo przeca sam yno wloz, coby sie wyjscać i zarozki ciś dalij na cug. Piyrszy roz widza, coby do jscanio trza bōło sie seblykać z wiyrchnigo ôblyczo. Nale mōm gyfil, co z tym chopym niy bydzie żodnyj godki. Przebiyrōm szłapami choby mody źrebok. Jeszcze chwila i bydzie forbaj. Cołki glik, co ku tymu ôkiynku niy bōło gynał raje. Przeciepołech mobilniok i portōmel do kapsy w galotach i ściepuja ta moja jakla. Pod spodkiym miołech drugo, jednako jako ta wiyrchnio yno bioło i ze szrajbōnkiym, nale padōm sie, co tyj już niy seblykōm...

SHAUOT:

Cōż ty nōm sam fulosz! Przodzij ô dynkmalu, a terozki ô szworach. Godej, co dalij?

VŌNFARA:

Ô dynkmalu to tyś napoczōn godka! Dalij cisna drab do wychodka! Chop sie dziwoł na mie sleksza zgorszony, nale mie już wszysko bōło egal. Miołech glik, bo we pojstrzodku blank prozno i mōm gumina, a niy rajsfeszlos eli knefle do rozpinanio przi bōntku. Chopie, ani sie niy poradzisz uzdać, co to je za folga... kej sie tak stojisz przi urynale i...

SHAUOT:

Fōnfara! Przedstow sie, co jo tyż kej ôwdy używōm wychodka!

VŌNFARA:

Ja! Nale wtynczos to jo zdōnżył na ôstatni driker. A lołech bodej...

SHAUOT:

Ty mi, chopie, terozki niy klaruj, jak sie cedzi po poru tyskich. Z tym jestech ôbeznany! Ty mi godej, kaj tyn tyjater!

VŌNFARA:

No! Dyć ci tupluja, Shauot, ôd samego poczōntku, co tyn cołki tyjater bōł we haźlu! Na ôpy! Mōm padać! Haździel bōł we tyjatrze!

SHAUOT:

We tym Hipnozie je tyjater?

VŌNFARA:

Tyż sie udziwiłech. Kortez czy jakoś tak... Suchejcie, co dalij! Wylazuja ze tego wychodka, a tu czeko na mie zaś tyn glacaty. Wrażo mi do gorści żetōn ôd szatnie i ciśnie w drugo strōna niźli wynście, na taki winkiel. Pado mi, co mōm sie ale uwijać, bo tref sie zarozki napocznie. Durś niy bōłech przeświadczony, co sam je tak rychtig louz, nale uzdołech, co terozki niy musza sie nikaj uwijać. Cug ô siōdmyj tak by mi już pitnōł, a mōm siedzieć na banhowie i dziwać sie na tych roztomajtych elwrōw, to siedna sie sam, w ciepłym, pofiluja po ludziach, po tych wszystkich gryfnych frelkach, a możno trefia tyż jakigo swojoka. Tyjater to żodno atrakcyjo, nale kej mi sie już trefiła tako przileżytoś, a jeszcze na faty, to padōm się: ôstana bez chwilka. Słyszołech tyż, co kej ôwdy we tyjatrze idzie ôbejrzeć coś do śmiychu, a jak byda mioł glik, to możno i sagie baby. Yntlich, jak mi sie zmierznie, to wezna i pōńda weg.

SHAUOT:

Niy godej, co ci tak blank po dobroci ftoś tyjater naporynczył...

VŌNFARA:

Ja, po dobroci... Yhm... Tyś ani niy widzioł tego glacatego pakra... Wkludził mie za taki forhang i skozoł cajgerfingrym wolny zic, kajś we ôstatnij raji. Małowiela lichtu, a zala nafolowano. Zatym trefiłech na plac, pora razy świtnołech kōmuś w szłapa, jakiś babie zdeptołech strzewiki i yntlich siodłech na klin takimu bulatymu chopu.

JYNKOT:

Aaa te sa... sa... sagie baaaby?

VŌNFARA:

Sagie baby? A, dej pokōj. Ani jednyj. Za to suchejcie! Zarozki na poczōntku, kej yno sie napoczōn tyn tref, na bina wyloz taki ôszrōniały sleksza, sztyjc roześmiōny, modernie a szykownie ôblyczōny chop w ancugu. Sie ôkozało, co ôn napoczōn tyn cołki fest. Zatym sie rozfechtowoł, to fuloł, co je rod i mo w zocy i takie tam inksze farmazōny. Nale, suchejcie terozki! Kōńcym pedzioł, co mōmy sam we Hajmacie ale moc autorōw, kiere szrajbujōm yno po ślōnsku, a niy mo fto szrajbować po polsku. Inkszy, tyż we ancugu, nale taki bardzij bulaty, a blank glacaty, wajōł ôd biny, co mało je echt dramatōw. Takich cniwych a uwożnych. Do myndykowanio eli do płaczu. Myśla sie - mało! Po mojimu cołki świot to jedyn wielki dramat! Nale padōm wōm, co lamyncił takim gryfnym, głymbokim gosym, aże frelka po mojij prawicy napoczōna ciynżyj dychać. Jeszcze troszyczka tyj godki i miołech gyfil, co bydzie fuczeć a stynkać na fol. Nale zaroz wyloz na bina taki wiynkszy, ze czornōm welōm zaciepniyntōm na czoło. Tyż mioł gryfny klang we gosie, nale przi tymu frelka już ustała kwiynczeć. Tyn drugi tymu piyrszymu przikwolił a padōł, co zrobiła sie terozki tako moda, coby szrajbować yno same kōnszta do śmiychu. Ańfachowe komedyje. Mocka tego, a wiynksza zouwizou ô rzić roztrzaś. Padoł, co ônymu sie widzi taki ekstra kōnszt, kiery by szło wystawić na binie we tym epnym tyjatrze na katowickim ringu. Wiycie, hań rajzuje banka. Dalij taki inkszy chop we cwitrze podany na Szōna Kōnery’ego, yno ôn sie mianowoł jakoś tak bardzij po norwesku. Fil Cwist czy jakoś tak... To ôn padoł: „Szlus! Dowōmy nowe prawidła! Na bezrok bydzie kōnkurs na dramat we jednym akcie po polsku!”. Na to taki inkszy, mikry chop we brylach aże hopsnył i pedzioł, co jak yno zyndzie ze biny, to ściepnie szakiet a stanie na gowie, tak je cołki fōrt. „Doś już mōmy tych ślōnskich kōnsztōw. Siedym buchōw my wypuścili i styknie. Terozki bydymy szrajbować a wydować, ale po polsku!” – ôdezwoł sie jeszcze inkszy glacaty chop pod maszkōm, nale ôn zarozki na poczōntku trefu sloz ze biny i ônego ani niy bōło widać.

SHAUOT:

A tyś się, Vōnfara, wtynczos umyślił sztartnōnć we tym kōnkursie?

VŌNFARA:

Chopie! Tam idzie milijōn ugrać!

JYNKOT:

Pie... pie... pierōnie! Milijōn?!

SHAUOT:

Ja, yhm...! Toż terozki to już nōm sam nudle wiyszosz!

VŌNFARA:

Przeca bych wos niy cyganił! Wtynczos taki jedyn autor tela dostoł! I to za trzeci plac!

SHAUOT:

Ja! Cołki melōn?

VŌNFARA:

No dyć! Padōm wōm! Leki geld!

SHAUOT:

Nale to trza mieć troszyczka grajfki do szrajbowanio eli ôbcyklowany jakiś sprowny muster. A ty yno poradzisz rymy frōnkać, i to echt ze gowy bez szrajbowanio.

VŌNFARA:

Chopie! I tu żeś sie szajsnōł, bo jo już szrajbnōł jedyn kōnszt, nale mi sie zdo, co ôn je troszyczka podany na taki inkszy, co ônego już kajś grali… Zatym niy wymyndykuja lepszyjszego, tyn zmianowołech: Hochcajtfajer.

JYNKOT:

To je... je... je po polsku?

VŌNFARA:

Przeca godōm, to yno arbajtmiano! Nale przeciepać to ajnfach na polski niy idzie.

SHAUOT:

Po jakimu?

VŌNFARA:

Po polsku by sie mianowało „Wesele”, pra? A to już hańdownij grali.

SHAUOT:

Ja! Jo to znōm! Bōł taki film! Hań durch sie yno prali a słepali gorzołka. I moc sorōńsko godali. Nojbardzij taki mikry z dugszymi kudłami. Jako ôn sie mianowoł...

JYNKOT:

Ku... Ku... Kubik?

SHAUOT:

Ja! Kubik!

VŌNFARA:

Padosz sorōńsko godali? To niy. To hań niy przyndzie dalij. Wiycie jakie tam zocne persōny do takigo tyjatru przilazujōm? Forszteluja, co takie persōny niy pierōniōm jednako kej my. Kej już sie ponagrodzali, to napoczyni czytać ôd biny bezma trzi kōnszty. I przedstowcie sie, co jo niy dosłyszoł wtynczos bodej jednego sorōństwa.

SHAUOT:

Smolisz! Sōm takie ludzie? Dzisiej bajtle na mamlasplacu siarōniōm choby werbusy z wulchauzu. Aże jo sōm niykierych ausdrukōw niy znōm!

VŌNFARA:

Nale przeca my inaczyj niy poradzymy! Jako mōm szrajbować? „Rudo Ślōnsko, mōj faterlandzie, tyś je kej zdrowotnoś. Wela cie trza mieć we wercie tyn yno sie dowiy, fto wybznōł fort do Rajchu...”.

SHAUOT:

Godołeś, co mo być po polsku!

VŌNFARA:

No ja! Toż „Rudo Śląska, moja ojcowizno, ty jesteś jak zdrowie. Ile jesteś warta ten tylko się dowie, kto wyjechał do RFN”... Niy, no! Chopie, ty to słyszysz? Jaki to mo fałeszny klang?

SHAUOT:

I mi sie zdo, co jo już coś takigo hańdownij kajś słyszoł...

VŌNFARA:

I skuli tego mōm utropa ze tym szrajbowaniym. Zrychtować taki porzōmny kōnszt to niy ma tak rukcug! Czytołech trocha ô tym. Ponoś dobry kōnszt to taki, kaj je ździybka kwie, troszyczka płaczek, leko do śmiychu. Sowym, rozchodzi sie ô to, coby ukozać cołki wachlyrz roztomajtych przitrefiyń, a ôsobliwie tych niycherskich. Tymu ludzie zowdy przajajōm, a sōm moc ônym interesantne. Wiycie jako? Pożōndliwość, zowiść, ôszyda, cygaństwo, ôbmiłowanie, pragliwoś, mordyrstwo, wichlyrstwo... To je zowdy ale fest powobne. Wela bardzij ôszkliwe, lagramynckie, tym lepszyjsze. Tydziyń sie już zwyrtōm choby brynol Kwoska na karasolu. Sztyry kartki pokryklane i blank bez cweku. Jedna srogo ôstuda. Skiż tego, co: po polsku, blank bez soroństw, zocne a szykowne... Już mie pieron biere!

JYNKOT:

Tooo po pie... pie... pierōna sie taaak starosz?

SHAUOT:

Snadnie Vōnfara mo boczynie na tyn srogi geld!

VŌNFARA:

Skiż tego cołko ta moja utropa. Srogi geld, nale mōm tyż zdziybko ambicyje. Jo widza tyn mōj kōnszt moderny. Mo być wartko akcyjo. Hań niy majom lazować po binie dwa pynzyjisty i ôsprowiać ô fedrowaniu na grubie, zimōwkach do matiza, fto sie stracił ôńskigo tydnia eli ô sklerōzie kamrata ze elymyntarszuli! A już w żodyn roz niy majōm sie mianować Wiluś, Zeflik eli Jorguś...

SHAUOT:

To możno Zdzisław, Wiesław eli Stanisław? Bo mi sie zdo, co rychtig polski miano musowo mo wyrażyni „sław”. Dejmy na to Mirosław.

VŌNFARA:

Ja! Te miana idzie tuplować! Mirosław to „sławiōncy pokōj”.

SHAUOT:

Nō widzisz! Już mosz piyrszy sztich! Władysław to tyn, co mo w zocy władza! Mieczysław ôd miecza. A Bronisław? Bardzij ôd brōniynio sie wziyno eli ôd brōnowanio?

JYNKOT:

Te! A Ja... Ja... Jarooosław?

SHAUOT:

Jynkot! To niy ma dobre miano dlo bohatyra! Sławiōncy co? Ziele? Zwyrtka? Kurzynie? Vōnfara niy bydzie przeca szrajbowoł ô jaraniu, bo tedy to niy bydzie zocny kōnszt!

VŌNFARA:

Doczkej yno! Jako niy! Jynkot mo recht! Bydzie gynał fest modernie. Gorzołka, cigarety, zwyrtki, możno troszyczka cetli. Wiycie. Takich co bamōncōm pomyslōnek.

JYNKOT:

A kuuu tymu la... la... lajera. Nasza!

SHAUOT:

I musowo sorōństwa! Fol sorōństwa! Kej to mo być po polsku, to jo bych zrychtowoł kōnszt ze samiuśkich sorōnstw!

VŌNFARA:

Cołki karasol roztomajtych persōn! Politykiery, farorze, policaje, Negry, nacjonalisty, skorumpowane fiskoły, pobożne baby, rechtōry, roztomajte dewianty...

JYNKOT:

Sa... sa... sagie baaby!

VŌNFARA:

Ja! Ukożymy cołko ludzko słabowizna. Kożdo sromota. A miyndzy to już lekuśko sie do wplyś wichlyrstwo, ôstuda i cygaństwo! Pra? Styknie ôpisać tyn świot wele nos.

SHAUOT:

Padosz, co tela ôszkliwości w nos?

VŌNFARA:

Te! Fanzolisz! W nos! W nos niy! My sōm przeca Ślōnzoki! My sōm blank insze!

JYNKOT:

Jaaa! Moosz ôoopisować Po... Po... Polska!

VŌNFARA:

Yno jo poradza szrajbnōnć co po polsku? Kej to mo być tak echt... Ôd herca... To mi sie tak zdo, co jo po polsku to bydzie fest sztuczne. Bo jo je do imyntu samstōnd. Poradza godać, myndykować, fabulać, rapować, a rzykać yno tak. Po naszymu. Tōż szrajbować tyż.

SHAUOT:

To wołej Matousha. Ôn to jakoś wyzgernie szafnie. Ôn po polsku poradzi!

VŌNFARA:

A dej pokōj! Matoush ksiōnżka szrajbuje!

SHAUOT:

A ty sie lepi dej pokōj ze tym cołkim szrajbowaniym! Przeca geld to niy wszysko! Tyjater ôstow dlo tych wysztiglowanych. „Niy mōmy krzideł i beztōż niy furgōmy...”.

JYNKOT:

I biy... biy... biyra niy mōoomy!

VŌNFARA:

Biyra brakło? Tōż trza sie zbiyrać, chopy! Cisnymy na sidlung!





SKROWKI Z ŻYCIO ZEFLIKA SUCHEGO

Anna Wojtkowska-Witala

WYSTEMPUJOM:

ZEFLIK SUCHY – kiery sie urodził we 1899 roku

ANDRZEJ SUCHY – łociec Zeflika

FRANCISZKA SUCHY – z doma Jastrzymbsko, matka Zeflika

WILUŚ SUCHY – brat Zeflika

KNIPSMAJSTER

MONIKA – młodszo siostra Zeflika

ANTEK – siostrzyniec Zeflika

TERESKA – ślubno Antka

SZTEFA – siostrzynica Zeflika

ŚPIYWOKI (sztyrech aktorow, abo wiyncyj, wela mocie)



SKROWEK PIYRSZY



Na scynie wele stoła siedzom Andrzej i Franciszka i ich dziecka – Zeflik i Wiluś. Na scyna pomału wlazujom Śpiywoki w biołych szatach. Stowajom na boku (bydom tam stoć do łostatnigo skrowka), leko sie kiwajom.



ŚPIYWOKI:

Momy rok tysionc dziewiyńset szternosty.

Za łoknym podzim, trocha kido dyszcz.

We izbie przi stole siedzi familio:

Łociec, Matka, dwa synki.

Matka ślimto, Łociec nic niy godo.

Młodszy synek, Zeflik, je wylynkany.

Starszy synek, Wiluś, siedzi sztram

Łobleczony w szwabski wafynrok,

W gości trzimie mydalik z Paniynkom.

We izbie przi stole siedzi familio,

tukej sie dziejo ich tragedyjo:

Wilusia – nojstarszego żegnajom,

na wojynka wysyłajom...

Żodnymu godać sie niy chce,

Rebelować nima co, kozali mu iść, to idzie.

Jeszcze ino porzykajom wroz,

Wejrzom w markotne ślypia Wilusia.

Terozki wstowajom, idom ku drzwiyrzom...

WILUŚ:

Bydźcie zdrowi, ło mie sie niy starejcie. Pryndzy byda nazod niż sie spomiarkujecie.

FRANCISZKA:

Niych cie świynto Paniynka mo we łopiece, niych... (zaczyno fest ślimtać)

ANDRZEJ:

Cicho, matka! Wilusiowi niy trza tera twoich płaczek. A ty, synek, trzimej sie tam, patrz, cobyś był gibko nazod. Rzykej kożdy wieczor i do matki brify szkryflej.

WILUŚ:

Przyrzekom wom to, łociec. A ty, Zeflik, (targo bracika za kudly) dej pozor na matka i łojca. Terozki ty tu bydziesz nojstarszy synek.

ZEFLIK:

Ja, Wiluś, ja... (Zeflik puko sie bez płaczki i łobejmuje bracika)

WILUŚ:

Toż chowcie sie.

ŚPIYWOKI:

Drzwiyrze sie zawarły. Poszed.

Ślonski synek w szwabskim wafynroku.

Łociec trzimie sie za herc, tak mu gańba.

Gańba przed samym sobom, co psinco poradził zrobić.

Prziszoł przikoz, synka trza było dać na wojoka.

Szwabskigo wojoka.

Matka ślimtajom, Zeflikowi już tyż płaczki lecom.

Terozki łostoł som, bo co tam cwilingi we kinderbecie.

Dyć łone nic s tego niy kapujom.

Zeflik łostoł som. Pierońsko mu ckliwo.

Przeca jeszcze przy śniodaniu sie śmioli.

Przeca jeszcze przy łobiedzie godali.

Przeca, przeca...

Terozki przy wieczerzy cichuśko i markotno.

Markotno i cichuśko.



SKROWEK DRUGI



Na scynie stojom knipsmajster ze knipsaparatym, Wiluś łobleczony w ancug i Zeflik w szwabskim wafynroku.



KNIPSMAJSTER:

Stoj sztram jak wojok, a niy jak byś mioł anglicko niymoc.

ZEFLIK:

Ale jo niy je szwabski wojok.

KNIPSMAJSTER:

Szwabski niy szwabski, kożdy wojok stoi sztram.

ZEFLIK:

Nale jo by chcioł być nasz wojok.

WILUŚ:

Dyć wiysz, że to ino na skwol. Uwijej sie, bo zarozki mom cug.

ZEFLIK (sztramuje sie):

Tak może być?

KNIPSMAJSTER:

Tak je perfekt. Już cie, Zeflik, knipsuja.

WILUŚ:

Ja, to było perfekt, a terozki sie przeblykomy i leca na cug. Niy moga być niyskoro, bo bydzie, żech pitnoł i mie zawrom. Kaj moja flinta?

ŚPIYWOKI:

Momy rok tysionc dziewiyńset siedymnosty.

Lato mo sie ku końcowi.

Niy chcioł Zeflik sie przeblykać w szwabski wafynrok,

nale bracik sie upar.

Wojynka tego Wilusiowi niy zebrała:

Wiluś dali je pośmiywny, dali trzimajom sie go gupoty.

Ino ło wojynce niy chce godać,

zawiyro ślypia, nic niy godo...

Nale zarozki zaś wynokfio jakieś gupoty.

Tak go durś w doma wspominajom:

Tyn jego wiecznie roześmiony pysk.

Terozki ciśnie na cug.

Zeflik stoi za szybom u knipsmajstra i zaś mu ckliwo.

Ckliwo mu za Wilusiym, był w doma ino trzi dni,

i nazod, nazod go wojynka wziyna.

Już wsiod do cuga z innymi wojokami,

już jadom do Francyi.

Jeszcze sie łoglondajom, mono łostatni roz.

Mono łostatni roz sie łoglondajom na dom.

A Zeflik nic niy godo, ni ma mu gańba, że lecom mu płaczki.

Chce łobetrić płaczki i łoroz sie skapnoł, iże trzimie w gości pika.

ZEFLIK:

Wiluś, Wiluś! Przepomniołżeś pika z twoi flinty!

KNIPSMAJSTER:

Łon już pojechoł. Już cie niy słyszy.

ZEFLIK:

Sztyry, jedyn, jedyn, siedym.

KNIPSMAJSTER:

Co to godosz?

ZEFLIK:

Czytom cyfry z piki.



SKROWEK CZECI



Przi stole siedzom Franciszka i Andrzej. Pijom tyj. Łoroz do izby wlatuje Zeflik. W gości trzimie brif. Stowo przed łojcym i wyciongo do niego rynka z brifym.



FRANCISZKA:

W imie Łojca i Syna.

ANDRZEJ:

Cicho!

ŚPIYWOKI:

Momy rok tysionc dziewyńset łosiymnasty.

April. Koniec aprila.

Drzwiyrze się łotwarły. Wlecioł.

Wlecioł do izby luft z Francyi.

Luft z Beugny.

Luft a s nim śmiyrtka.

W izbie zawoniało śmiyrtkom.

W izbie stało sie cichuśko.

W izbie popłynyły płaczki.

Ni ma już kaprala.

Ni ma już Ślonzoka.

Ni ma już Wilusia.

Ni ma już bracika.

Ni ma już synoczka.

Łojciec nic niy godo.

Zeflik łyko płaczki.

Matka ślimto na cołki głos.

FRANCISZKA:

Wiluś, moj Wiluś! Niy wierza, niy wierza. (klynko) Byda cie wyglondała do moi śmiyrtki. Byda na ciebie czekała...

ANDRZEJ:

Cicho, matka, cicho... (klynko przi ni i łobejmuje jom. Zeflik łobciyro płaczki)



SKROWEK CZWORTY



Zeflik stoi w drzwiyrzach. Łobleczony je w hymda, galoty, wysoki szczewiki, na rynkowie mo bioło-czerwono łopaska, na gowie czopka z orzełkiym.



ŚPIYWOKI:

Momy rok tysionc dziewiyńcset dwadziesty piyrszy.

April już sie mo ku końcowi.

Już maj puko do drzwiyrzy.

Już Ślonsk mioł być polski,

jeszcze trza trocha na to poczkać.

Jeszcze trza powojować.

Jeszcze pora duszyczek trza Bogu posłać...

Andrzej durś pamiynto ło Wilusiu,

co doł mu wojować w szwabskim wojsku.

Andrzejowi durś gańba przed samym sobom,

bestuż Zeflika posłoł do powstania.

Do trzecigo powstania.

Ku łodkupiyniu winy...

Terozki sie żegnajom.

Żodnymu godać sie niy chce.

Jeszcze ino porzykajom wroz,

wejrzom w modre ślypia Zeflika.

Terozki wstowajom, idom ku drzwiom...

ZEFLIK:

Bydźcie zdrowi, ło mie sie niy starejcie. Pryndzy byda nazod niż sie spomiarkujecie.

FRANCISZKA:

Niych cie świynto Paniynka mo we łopiece, niych... (zaczyno fest ślimtać)

ANDRZEJ:

Cicho, matka! Zeflikowi niy trza tera twoich płaczek. A ty, synek, trzimej sie tam, patrz, cobyś był gibko nazod. Rzykej kożdy wieczor.

ZEFLIK:

Toż chowcie sie.



SKROWEK PIONTY



ŚPIYWOKI:

Franciszka depto po łonce i zbiyro podbioł.

Żołte kwiotki ususzy w bradrule,

bydzie z nich zimom tyj.

Żodnyego niy chyci ryma i charlanie,

jak bydom to pić.

Franciszka je wele łolszyn,

już i sie zdo, iże cosik tam je.

Mono to jaki wieli pies, mono jaki pijok.

Depto po cichuśku,

cosik jom korci, żeby łobejrzeć, co tam je.

Jeszcze ino pora krokow i łoboczy...

Jeszcze ino pora krokow

i już ścisko Zeflika, kiery ledwo dycho.

Drałowoł piechty sztyry dni, dar do dom.

Spod Annabergu drałowoł,

ale Franciszka jeszcze tego niy wiy.

Wiy ino, iże jeji synek je nazod,

iże jeji płaczki go trocha opamiyntały.

Iże te wieli modre ślypia na nia wejrzały,

iże gymba leko sie uśmichnyła.

ZEFLIK:

Mamulka!



SKROWEK SZOSTY



Przi stole siedzom Franciszka, Andrzej i Zeflik. Na blacie leżom powstańcze łodznaczynia, kiere dostoł Zeflik po trzecim powstaniu.



ANDRZEJ:

Trza to kajś schronić.

FRANCISZKA:

Łojciec mo recht.

ZEFLIK:

Dobra, jo wom pomoga to kajś zakopać.

ANDRZEJ:

Niy. (wstowo i wyłazi z izby)

ŚPIYWOKI:

Momy rok tysionc dziewiyńćset trzidziysty dziewionty.

Tysionc dziewiyńćset szterdziysty, szterdziysty drugi i trzeci...

Zaś niyftorym trza iś za wojokow,

zaś łojce nic niy godajom,

zaś matki płaczki lejom.

I zaś trza sie boć ło swoich, ło sia...

Trza wiedzieć, co godać i komu,

niy wiadomo, kto swoj, kto cudzy,

a jeszcze wczora i ci, i tamci byli Ślonzokami.

Terozki jedyn Polok, a drugi Szwab.

Andrzej wyłazi s izby na dwor.

Idzie po cimoku, idzie som,

trzimie w gości blaszano krzinka,

we kiery we szmacie som Zeflikowe łodznaczynio.

Krziż za trzeci powstanie.

Andrzej po cimoku kopie doł,

s namaszczyniym wkłodo tam krzinka,

pomału suje ziymia nazod. Uklepuje.

Depto do dom.

Po wojnie im powiy, kaj to zakopoł.

Po wojnie, jak już bydzie zicher...

Andrzej depto do dom i ni wiy,

iże Pon Boczek go zabiere w szterdziestym trzecim,

iże żodnymu nic już niy zdonży pedzieć.

Iże Zeflikowe łodznaczynio bydom kajś we ziymi na wieki...



SKROWEK SIODMY



Zeflik czympie przed starom chałpom. Wele niego stojom jego młodszo siostra Monika i siostrzyniec Antek.



MONIKA:

Zeflik, niy dej sie prosić. Przekludź sie do nowy chałpy.

ANTEK:

Ujek, tam bydziecie mieć swoja izba.

ZEFLIK:

Niy. Tukej chca umrzić. Tukej żech żegnoł Wilusia, jak szeł na wojna, tukej zemrzili łojciec, a potym matka i tukej doczkom śmiyrtki.

ŚPIYWOKI:

Momy rok tysionc dziewyńćset sześdziesionty drugi.

Staro chałpa sie wali,

nowo piyknie wyrychtowano.

Nic ino wziońć klamory i sie przekludzić.

Som tacy, kierzy sie przekludzajom,

a som tacy, kierzy łostajom na starym.

Starych drzew sie niy przesadzo –

tak ftoś han kiejsij pedzioł.

Starych drzew sie niy przesadzo –

tako i Zeflik czuł.

Chcioł być tam, kaj mioł swoi spominki:

ło matce,

ło łojcu

i ło Wilusiu, za kierym nojbardzi mu było ckliwo.

Dali mu pokoj. Pozwolili łostać.

Żył, jak chcioł:

kurzył cygareta za cygaretom,

łaził po hasiokach,

zaprawioł mlyko do krauzow,

czympoł cołkie dni przed starom chałpom.

Spominoł stare dzieje.

Dali mu pokoj, ale niy wszyscy...



SKROWEK ŁOSMY



Zeflik czympie przed starom chałpom. Wele niego stojom jego siostrzynica Sztefa i jego siostrzyniec Antek ze żonom Tereską. Przi Zefliku stoi wielo rajzyntasza.



ZEFLIK:

Sztefa, jo niy chca sie wykludzać.

SZTEFA:

Jo wom znodła piykne miyszkani w Katowicach. Tam bydziecie mieć łogrzywanie z miasta i ciepło woda.

ZEFLIK:

Ale mie tu dobrze...

ANTEK:

Sztefa, jak łon niy chce, to go łostow.

SZTEFA:

Niy, tak postanowione.

TERESKA:

Ale łon niy chce...

SZTEFA:

Ty tu ni mosz nic do godanio.



Sztefa biere rajzyntasza i wyłazi ze scyny.



SZTEFA (głos zza scyny):

Zeflik, idziecie!?

ZEFLIK:

Teresko, czamu łona mi koże sie przekludzać? Jo niy chca...

TERESKA:

Jo niy wiym, co łona se ubzdurała. Bydźcie zdrowi.

ZEFLIK (wstowo i ścisko za rynce Tereska i Antka):

Toż chowcie sie (pomału słazi ze scyny, a za nim Tereska i Antek).

ŚPIYWOKI:

Momy rok tysionc dziewiyńćset łosiymdziesionty szosty.

Zeflik wykludził sie ze stary chałpy bez lato.

Lato gibko przeszło.

Zeflikowi sie cniło za starym,

Zeflik pomału sie tracił.

Przyszed podzim: wrzesiyń, październik i listopad.

Dziesionty listopad, pyndziałek,

we kiery duszyczka Zeflika poszła kajś tam...

Ku matce, ku łojcowi

i ku Wilusiowi.

..........................................................................

..........................................................................

Przeszoł rok. Prziszed nowy podzim.

Antek rozwalił staro chałpa,

oklupywoł cegła po cegle,

aże niy zostało nic ino pika.

Ja, Antek jom znod wciśniynto miyndzy stare dechy.

Terozki jom trzimie we swoi chałpie –

pika po Wilusiu.

Ino niy znod łodznaczyń łod Zeflika...



Śpiywoki słażom ze scyny.





Łod autorki:



Terozki jo stowom na łące i wiym, iże kajś tu, abo kajś tam, som zasute ziymiom Twoi łodznaczynio. Ino kaj? Jescze pamiyntom łolszyny, kajżeś ponoć pod ledwo żywy... Łojciec mi je pokozoł. Dzisioj ich już ni ma. Jo Cie, Zeflik, pamiyntom, miała żech dwanoście lot, jak Cie Ponboczek zebroł. Tak bych chciała, coby pamiyńć ło Tobie była durś... Niy miołeś swoi baby ani dziecek, ni ma Twoich łodznaczyń ze powstania, bestuż ta jednoaktowka. Ku Twoi pamiyńci.



Skończyłach pisać 10 listopada 2019 roku, trzidziści trzi lata po Twoim umrzyniu.





PRZYPISY

[1] U nos w doma na ciotka Barbara padali Berbla, niy wiym, czy to tak yno u nos, czy u inkszych tyż sie tak trefiało, ale bestoż bohaterka sie tak mianuje.

[2] Jak tylko

[3] Pastwisko

[4] Gospodarstwie

[5] Głupki, niedorajdy

[6] Droga

[7] Staw z rybami (hodowlany)

[8] Wcale

[9] Rzodkiewki

[10] Jąkać się

[11] Pielgrzymował, od pońć - pielgrzymka

[12] Mówca

[13] Częstowali

[14] Wołali, krzyczeli

[15] Dumny

[16] Członkowie niemieckiej formacji zbrojnej, Grenzschutzu

[17] Zorganizował

[18] Spotkanie





